<?xml version="1.0" encoding="UTF-8" ?>
<TEI xmlns="http://www.tei-c.org/ns/1.0">
<teiHeader>
<fileDesc>
<titleStmt>
<title xml:lang="zh">資治通鑑</title>
<title xml:lang="en">Comprehensive Mirror to Aid in Government</title>
<author>
<name>
<choice>
<sic>司馬光</sic>
</choice>
</name>
</author>
</titleStmt>

<publicationStmt>
<p>This document is published under a CC Attribution-Share Alike License</p>
</publicationStmt>

<sourceDesc>
<p>XXX</p>
</sourceDesc>
</fileDesc>
</teiHeader>

<text>
<body>

<div type="chapter" n="54">

<div>
<p>
<time>春</time>
，
<time>正月</time>
，
<time>己未</time>
，赦天下。
</p>
</div>

<div>
<p>
居風令貪暴無度，縣人硃達等與蠻夷同反，攻殺令，聚眾至四五千人。
</p>
</div>

<div>
<p>
夏，四月，進攻九真，九真太守兒式戰死。詔九真都尉魏朗討破之。
</p>
</div>

<div>
<p>
閏月，庚辰晦，日有食之。
</p>
</div>

<div>
<p>
京師蝗。
</p>
</div>

<div>
<p>
或上言：「民之貧困以貨輕錢薄，宜改鑄大錢。」事下四府群僚及太學能言之士議之。太學生劉陶上議曰：「當今之憂，不在於貨，在乎民饑。竊見比年已來，良苗盡於蝗螟之口，杼軸空於公私之求。民所患者，豈謂錢貨之厚薄，銖兩之輕重哉！就使當今沙礫化為南金，瓦石變為和玉，使百姓渴無所飲，饑無所食，雖皇、羲之純德，唐、虞之文明，猶不能以保蕭牆之內也。蓋民可百年無貨，不可一朝有饑，故食為至急也。議者不達農殖之本，多言鑄冶之便。蓋萬人鑄之，一人奪之，猶不能給；況今一人鑄之，則萬人奪之乎！雖以陰陽為炭，萬物為銅，役不食之民，使不饑之士，猶不能足無厭之求也。夫欲民殷財阜，要在止役禁奪，則百姓不勞而足。陛下愍海內之憂戚，欲鑄錢齊貨以救其弊，猶養魚沸鼎之中。棲鳥烈火之上；水、木，本魚鳥之所生也，用之不時，必至焦爛。願陛下寬鍥薄之禁，後冶鑄之議，聽民庶之謠吟，問路叟之所憂，瞰三光之文耀，視山河之分流，天下之心，國家大事，粲然皆見，無有遺惑者矣。伏念當今地廣而不得耕，民眾而無所食，群小競進，秉國之位，鷹揚天下，鳥鈔求飽，吞肌及骨，並噬無厭。誠恐卒有役夫、窮匠起於板築之間，投斤攘臂，登高遠呼，使怨之民響應雲合。雖方尺之錢，何有能救其危也！」遂不改錢。
</p>
</div>

<div>
<p>
冬，十一月，司徒尹頌薨。
</p>
</div>

</div> <!-- Chapter -->

</body>
</text>
</TEI>
