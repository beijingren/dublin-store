<?xml version="1.0" encoding="UTF-8" ?>
<TEI xmlns="http://www.tei-c.org/ns/1.0">
<teiHeader>
<fileDesc>
	<titleStmt>
		<title xml:lang="zh">神仙傳</title>
		<title xml:lang="en">Traditions of Divine Transcendents</title>
		<author>
			<name>
			<choice>
			<sic>葛洪</sic>
			</choice>
			</name>
		</author>
	</titleStmt>

	<publicationStmt>
		<p>This document is published under a CC Attribution-Share Alike License</p>
	</publicationStmt>

	<sourceDesc>
		<p>XXX</p>
	</sourceDesc>
</fileDesc>
</teiHeader>

<text>
<body>

<div type="chapter" n="6">

<div>
<p>
淮南王

淮南王安，好神仙之道，海內方士從其遊者多矣。一旦，有八公詣之，容狀衰老，枯槁傴僂，閽者謂之曰：“王之所好，神仙度世長生久視之道，必須有異於人，王乃禮接，今公衰老如此，非王所宜見也。”拒之數四，公求見不已，閽者對如初。八公曰：“王以我衰老不欲相見，卻致少年，又何難哉？”於是振衣整容，立成童幼之狀，閽者驚而引進。王倒屣而迎之，設禮稱弟子，曰：“高仙遠降，何以教寡人？”問其姓氏，曰：“我等之名，所謂文五常、武七德、枝百英、壽千齡、葉萬椿、鳴九臯、修三田、岑一峰也，各能吹噓風雨，震動雷電，傾天駭地，回日駐流，役使鬼神，鞭撻魔魅，出入水火，移易山川，變化之事，無所不能也。”時王之小臣伍被，曾有過，恐王誅之，心不自安，詣關告變，證安必反，武帝疑之，詔大宗正持節淮南，以案其事，宗正至，八公謂王曰：“伍被人臣，而誣其主，天必誅之，王可去矣。此亦天遣王耳，君無此事，日復一日，人間豈可舍哉？”乃取鼎煮藥，使王服之，骨肉近三百余人，同日升天，雞犬舔藥器者，亦同飛去。八公與王駐馬於山石上，但留人馬蹤跡，不知所在。宗正以此事奏帝，帝大懊恨，命誅伍被。自此廣招方士，亦求度世之藥，竟不得。其後，王母降時，授仙經，密賜靈方，得屍解之道。由是茂陵玉箱金杖丹出入人間，抱犢道經見於山洞，亦視武帝不死之跡耳。

李少君

李少君，字雲翼，齊國臨淄人也。少好道，入泰山采藥，修絕谷遁世全身之術，道未成而疾，困於山林中。遇安期先生經過，見少君，少君叩頭乞活，安期湣其有至心，而被病當死，乃以神樓散一匕與服之，即起。少君於是求隨安期，奉給奴役使任，師事之。安期將少君東至赤城，南至羅浮，北至大垣，西遊玉門，周流五嶽，觀看江山，如此數十年。安期一旦語之：“我被玄洲召，即日當去，汝未應隨我至彼，今當相舍去也。復六百年，當迎汝於此。”因授神丹爐火、飛雪之方、誓約口訣，畢。須臾，有乘龍虎導引數百人迎安期，安期乘羽車而升天也。少君於是還，齋戒賣於市，商佑六國，或時為吏，或作師醫治病，或時煦賃，易姓改名，遊行處所，莫知其有道。逮漢武帝之時，聞帝招募方士，特敬道術，而先貧不辦合大藥，喟然長嘆語弟子曰：“老將至矣，死將近矣，而財不足用，躬耕力作，商佑求錢，必不致辦合藥，又吾亦羸拙於斯事也。聞天子好道，請欲見之，求為合丹，可得恣意，無求不得，天子中成者成之，不中教者便舍去。吾在世上已五百余年，而不為一權者，必不免於蟲蟻之糧矣。”乃以方上武帝，言：“臣能凝汞成白銀，飛丹砂成黃金，金成服之，白日升天，神仙無窮，身生朱陽之羽，體備圓光之翼，竦則淩天，伏入無間；控飛龍而八遐已遍，駕白鴻而九陔立周。（寶蓋具）海之棗大如瓜，鐘山之李大如瓶，臣已食之，逮先師安期先生授臣口訣，是以保黃物之可成也。”於是引見，甚尊敬之，賜遺無數，為立屋地。武帝自謂必能使我度世者。少君嘗從武安侯飲酒，坐中有老人，年九十余，少君言與其祖父遊射處，老人為小兒時，從其祖父，識有此人，一座盡驚。少君見武帝有故銅器，少君望而識之曰：“昔齊桓公嘗陳此器於栢寢。”帝按其刻，果齊桓公器，乃知少君數百歲人也。然視之常時年五十許人，面色甚好，肌膚悅澤，尤有光華，眉目口齒，似十五童子，諸侯王（上臾下貝）人聞能令其人不死，老更少壯，饋遺之金錢無限，乃密作神丹，丹成未服，又就帝求五帝六甲左右靈飛之書，凡十二事。帝以元封四年七月，以書授少君，到元封六年九月，少君稱疾，上表雲：“陛下思心玄妙，誌甄長生，於是招訪道術，無遠不至，精誠感神，天神斯降，自非宿命所適，孰能偕合？然丹方禁重，宜絕臭腥，汯養物仁，克仙蠢動。而陛下不能絕奢侈，遠聲色，殺伐不止，喜怒不除，萬裏有不歸之鬼，市朝有流血之刑。神丹大道，未可得成。而臣疾與年偕，今者虛瘵，又不獲躬親，齋戒預睹彭祖丹砂之變，於此邈矣。先師安期先生，昔所賜金丹之方，信而有徵，若按節度奉法戒，爾乃可備用之焉。若郁砂虹飛，玄朱九轉，剖六二而流精奪日，探霜雪而月光風卷，徘徊丹霞，沸騰龍虎，投鉛錫而黃金克成，刀圭入喉而雕氣立反。爾乃駕神虬以上升，騁雲車以涉遠，當騐此方之神，將明小臣之不妄矣。”乃以小丹方與帝，而稱疾，固非大丹方也。其夜，武帝夢與少君俱上嵩高上，半道有繡衣使者乘龍持節從雲中上下，言：“太一請少君。”武帝覺，即遣使者問少君消息，且告近臣曰：“如朕夢，少君將舍朕去矣！”明日少君臨病困，武帝自往視，並使左右人受其方書，未竟而少君絕，武帝流涕曰：“少君不死也，故作此而去。”既斂之，忽失其所在，中表衣帶不解，如蟬蛻也。於是為殯其衣物，百余日，行人有見少君在河東蒲阪市者，乘青騾，帝聞之，使發其棺，棺中無所復有，釘亦不脫，唯余履在耳。武帝殊蓋懊恨求少君之不勤也。明年栢梁臺火燒，失諸秘書妙文也。

初，少君與議郎董仲相親，見仲宿有固疾，體枯氣少，乃與其成藥二劑，並其方一篇，用戊巳之草，後土脂，精艮獸沉肪，先莠之根，百卉華體，龍銜之草，亥月上旬，合煎銅鼎，童男童女，服盡一劑，身體便輕，服盡三劑，齒落更生，服盡五劑，命不復傾。仲為人剛直，博學五經，然不達道術，常笑人服藥學道，數上書諫武帝，以為人生有命，衰老有常，非道術所能延益，雖見其有異，以為天性，非術所致，得其藥竟不服，又不解從問其方，為藏去之而已。少君去後數月，仲並甚矣。又武帝數道其夢，恨惜之，仲乃憶所得少君藥，試取服之，未半，能行，身體輕壯，所苦了愈，藥盡，氣力如三十時，乃更信世間有不死之道，即以去官，行求道士，問以方意，悉不能曉。然白發皆還黑，形容甚盛，後八十余乃死，臨死謂子道生曰：“我得少君神方，我不信事，懷恨黃泉，汝後可行求術人問，解之者，若長服此藥，必度世也。”道生感父遺言，遂不肯仕，周旋天下，求解此方。到江夏遇博澤先生，先生曰：“此乃非神丹金玉也，可使人得數百年而已耳。”乃具為說解其方意，所用物真名。道生合藥，服之，得壽三百七十歲，入雞頭山中，不知竟得道不。同時卓元成、張子仁、吳士耳、蔡子盛、魏仲明、張元達服之，或得三百歲，或得五百歲，皆至死不病，不傴，面不皺理，齒不落，發不白，房屋不廢。此蓋少君凡弊方耳，尤使人如此，況其上方邪？少君當去時，密以六甲左右靈飛術十二事傳東郭延，以神丹飛玄之方授少君鄉裏人蒯子順者，此二人後學道，並得仙。少君又授子訓昆侖神州貞形也。

王真

王真，字叔堅，上黨人也。少為郡吏，年七十，乃好道，尋見仙經雜言，說郊間人者，周宣王時郊間采薪之人也，采薪而行歌曰：“巾金巾，入天門，呼長精，噏玄泉，鳴天鼓，養泥丸。”時人莫能知，唯柱下史曰：“此是活國中人，其語秘矣，其人乃古之漁父也。何以知之？八百歲人，目瞳正方；千歲人，目理從。采薪者乃千歲之人也。”真讀此書而不解其旨，逐搜問諸所在道士，經年，而遇有解其旨者語真曰：“此近淺之術也，為可駐年反白而已。”乃語訣雲：“巾金巾者，恒存肺炁入泥丸中，徐徐以繞身，身常光澤；噏玄泉者，漱其口液而服之，使人不老，行之七日有效；鳴天鼓者，朝起常叩齒三十六下，使身神安，又夜恒存赤氣，從天門入周身內外，在腦中變為火，以燔身，身與火同光，如此存之，亦名曰煉形；泥丸，腦也；天門，口也，習閉炁而吞之，名曰胎息；習漱舌下泉而咽之，名曰胎食。行之勿休。”真受訣，施行胎息胎食煉形之方，甚有驗斷。夠二百余年，肉色光美，徐行及馬，力兼數人，自嘆曰：“我行此術唯可不死，豈及神丹金玉之方邪？”乃師事蒯子訓，子訓授其肘後方也。魏武帝聞之，呼與相見，見真年可三十許，意嫌其虛詐，定校其鄉裏，解異口同辭，多有少小見真者，乃信其有道，甚敬重之。郤孟節師事真十數年，真以蒸丹小餌法授孟節，得度世。鄉裏計真已四百歲。後一日將三少妾登女幾山，語弟子言：“合丹去。”去遂不復還。真日行三百裏，孟節能合棗核以不食，至十年，又能閉炁不息，身不動搖，若死人，可至百日半歲，亦有家室，此法是真所習郊間人之法也，孟節為人質謹，不妄言，魏武帝為立茅舍，使令諸方士。晉惠懷之際人，故有見孟節在長安市中者，魏武帝時亦善招求方術，道士皆虛心待之，但諸得道者，莫肯告之以要言耳。

陳長

陳長者，在苧嶼山六百年，每四時設祭，亦不飲食，亦無所修，人有病者，與祭水飲之，皆愈也。

劉綱

劉綱者，上虞縣令也。與妻樊夫人俱得道術，二人俱坐林上，綱作火燒屋，從東邊起，夫人作雨，從西邊上，火滅。

樊夫人

樊夫人者，劉綱之妻也。綱字伯鸞，仕為上虞令，亦有道術，能檄召鬼神，禁制變化之道，亦潛修密證，人莫能知。為理尚清凈簡易，而政令宣行，民受其惠，無旱暵漂墊之害，無疫毒鷙暴之傷，歲歲大豐，遠近所仰。暇日與夫人較其術用，俱坐堂上，綱作火燒客碓舍，從東而起，夫人禁之，火即便滅。庭中兩株桃，夫妻各咒一株，使之相鬥擊，良久，綱所咒者不勝。數走出於籬外，綱唾盤中，即成鯽魚，夫人唾盤中，成獺，食其魚。綱與夫人入四明山，路值虎，以面向地，不敢仰視，夫人以繩縛虎牽歸，系於床腳下。綱每共試術，事事不勝。將升天，縣廳側先有大皂莢樹，綱升樹數丈，方能飛舉，夫人即平坐床上，冉冉如雲炁之舉，同升天而去矣。

東陵聖母

東陵聖母者，廣陵海陵人也。適杜氏，師事劉綱學道，能易形變化，隱顯無方。杜不信道，常恚怒之。聖母或行理疾救人，或有所之詣，杜恚之愈甚，告官訟之，雲聖母奸妖，不理家務。官收聖母付獄，頃之，已從獄窗中飛去，眾望見之，轉高入雲中，留所著履一緉在窗下，自此升天，遠近立廟祠之，民所奉事，禱祈立效。常有一青鳥在祭所，人有失物者，乞問所在，青鳥即集盜物人之上，路不拾遺。歲月稍久，亦不復爾。至今海陵海中，不得為奸盜之事，大者即風波沒溺、虎狼殺之，小者即病傷也。

孔元

孔元者，常服松脂茯苓松實，年更少壯，已一百七十余歲。人或飲酒，請元作酒令，元乃以杖柱地倒立，頭向下，持酒倒飲，人不能為之也。乃於水邊鑿岸作一穴，方丈余，止其間，斷谷或一月兩月而出。後入西華嶽得道也。

王烈

王烈，字長休，邯鄲人。常服黃精並煉鉛，年二百三十八歲，有少容，登山如飛。少為書生，嵇叔夜與之遊，烈入太行山，聞山裂聲，往視之，山斷數百丈，有青泥出如髓，取摶之，須臾成石，如熱臘之狀，食之味如粳米，仙經雲：神仙五百歲，輒一開，其中有髓，得服之者，與天地齊畢。

涉正

涉正，字玄真，巴東人。說秦王時事如目前，常閉目，行亦不開，弟子數十年莫見其開目者，有一弟子固請開之，正乃為開目，有聲如霹靂，光如電，弟子皆匐地。李八百呼為四百歲小兒也。

焦先

焦先，字孝然，河東人也。漢末關中亂，先失家屬，獨竄於河渚間，食草飲水，無衣履。時太陽長朱南望見之，謂之亡士，欲遣船捕取，同郡侯武陽語縣“此狂癡人耳”，遂註其籍，給廩日五升，人皆輕易之，然其行不踐邪逕，必循阡陌，及其搶拾，不取大穗，饑不茍食，寒不茍衣，每出，見婦人則隱翳，須至乃出，自作一爪牛廬，凈掃其中，營木為床，而草褥其上，至天寒時，搆火以自炙，呻吟獨語。太和青龍中，嘗持一杖南渡，河水泛漲輙獨雲未可也，由是人頗疑不狂，所言多驗僉，謂之隱者也。年八十九終。

孫登

孫登，字公和，汲郡人。無家屬，於郡北山為土坑居之，好讀易，撫一弦琴，性無恚怒。人或投諸水中，欲觀其怒，登既出，便大笑。嘗住宜陽山，有作炭人見之，知非常人，與語，登不應。文帝聞之，使阮籍往觀，既見與語，亦不應。嵇康從之遊三年，問其所圖，終不答，康將別，謂曰：“先生竟無言乎？”登乃曰：“子識火乎？生而有光，而不用其光，果在於用光？人生而有才，而不用其才，果在於用才？故用光在乎得薪，所以保其體；用才在乎識貞，所以全其生。今子才多識寡，難乎免於今之世矣！子無求乎？”康不能用。後作幽憤詩曰：昔慚柳下，今愧孫登。竟莫知其所終。
</p>
</div>

</div> <!-- Chapter -->

</body>
</text>
</TEI>
