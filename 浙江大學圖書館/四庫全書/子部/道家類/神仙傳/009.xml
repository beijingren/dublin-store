<?xml version="1.0" encoding="UTF-8" ?>
<TEI xmlns="http://www.tei-c.org/ns/1.0">
<teiHeader>
<fileDesc>
	<titleStmt>
		<title xml:lang="zh">神仙傳</title>
		<title xml:lang="en">Traditions of Divine Transcendents</title>
		<author>
			<name>
			<choice>
			<sic>葛洪</sic>
			</choice>
			</name>
		</author>
	</titleStmt>

	<publicationStmt>
		<p>This document is published under a CC Attribution-Share Alike License</p>
	</publicationStmt>

	<sourceDesc>
		<p>XXX</p>
	</sourceDesc>
</fileDesc>
</teiHeader>

<text>
<body>

<div type="chapter" n="9">

<div>
<p>
壺公

壺公者，不知其姓名。今世所有《召軍符》《召鬼神治病王府符》凡二十余卷，皆出於壺公，故或名為《壺公符》。汝南費長房為市掾時，忽見公從遠方來，入市賣藥，人莫識之。其賣藥口不二價，治百病皆愈，語賣藥者曰：“服此藥必吐出某物，某日當愈。”皆如其言。得錢日收數萬，而隨施與市道貧乏饑凍者，所留者甚少。常懸一空壺於坐上，日入之後，公輒轉足跳入壺中，人莫知所在。唯長房於樓上見之，知其非常人也。長房乃日日自掃除公座前地，及供饌物，公受而不謝，如此積久。長房不懈亦不敢有所求，公知長房篤信，語長房曰：“至暮無人時更來。”長房如其言而往，公語長房曰：“卿見我跳入壺中時，卿便隨我跳，自當得入。”長房承公言為試，展足不覺已入。既入之後，不復見壺，但見樓觀五色，重門閣道，見公左右侍者數十人。公語長房曰：“我仙人也，忝天曹職，所統供事不勤，以此見謫，蹔還人間耳，卿可教，故得見我。”長房不坐，頓首自陳：“肉人無知，積劫厚，幸謬見哀湣，猶如剖棺布氣，生枯起朽，但見臭穢頑弊，不任驅使。若見憐念，百生之厚幸也。”公曰：“審爾大佳，勿語人也。”公後詣長房於樓上曰：“我有少酒，汝相共飲之。酒在樓下。”長房遣人取之，不能舉，益至數十人，莫能得上。長房白公，公乃自下，以一指提上，與長房共飲之。酒器不過如蜯大，飲之，至旦不盡。公告長房曰：“我某日當去，卿能去否？”長房曰：“思去之心，不可復言。惟欲令親屬不覺不知，當作何計？”公曰：“易耳。”乃取一青竹杖與長房，戒之曰：“卿以竹歸家，便稱病，後日即以此竹杖置臥處，嘿然便來。”長房如公所言，而家人見此竹是長房死了，哭泣殯之。長房隨公去，恍惚不知何所之，公獨留之於群虎中，虎磨牙張口，欲噬長房，長房不懼。明日，又內長房石室中，頭上有大石，方數丈，茅繩懸之，諸蛇並往嚙繩欲斷，而長房自若。公往撰之曰：“子可教矣。”乃命噉混，混臭惡非常，中有蟲長寸許，長房色難之，公乃嘆謝遣之曰：“子不得仙也！今以子為地上主者，可壽數百余歲。”為傳封符一卷付之，曰：“帶此可舉諸鬼神，嘗稱使者，可以治病消災。”長房憂不能到家，公以竹杖與之曰：“但騎此到家耳。”長房辭去，騎杖忽然如睡，已到家，家人謂之鬼，具述前事，乃發視棺中惟一竹杖，乃信之。長房以所騎竹杖投葛陂中，視之，乃青龍耳。長房自謂去家一日，推之已一年矣。長房乃行符收鬼治病，無不愈者，每與人同坐共語，而目瞋訶遣，人問其故，曰：“怒鬼魅之犯法耳。”汝南郡中常有鬼怪，歲輒數來，來時導從威儀，如太守入府，打鼓周行內外匝，乃還去，甚以為患。後長房詣府君，而正值此鬼來到府門前，府君馳入，獨留長房，鬼知之不敢前，欲去，長房厲聲呼使捉前來，鬼乃下車，把版伏庭中，叩頭乞得自改。長房呵曰：“汝死老鬼，不念溫涼，無故導從唐突官府，君知當死否？”急復令還就人形，以一劄符付之，令與葛陂君，鬼叩頭流涕，持劄去。使以追視之，以劄立陂邊，以頸繞劄而死。東海君來旱，長房後到東海，見其民請雨，謂之曰：“東海君有罪，君前系於葛陂，今當赦之。”令其作雨，於是即有大雨。長房曾與人共行，見一書生，黃巾被裘，無鞍騎馬，下而叩頭，長房曰：“促還他馬，赦汝罪。”人問之，長房曰：“此貍耳，盜社公馬也。”又嘗與客坐，使至市市鲊，頃刻而還。或一日之間，人見在千裏之外者數處。

尹軌

尹軌者，字公度，太原人也。博學五經，尤明天文理氣、河洛讖緯，無不精微。晚乃奉道，常服黃精，日三合，年數百歲而顏色美少。常聞其遠祖尹喜，以周康王昭王之時。居草樓，遇老君與說經，其後周穆王再修樓觀，以待有道之士，公度遂居樓觀焉，自雲：“喜數來與相見，授以道要。”由是能坐在立亡，變化之事。蘇並州家先祖頻奉事之，累世子孫見之，顏狀常如五十歲人。遊行人間，或入山，一年半年復見。無妻息。其說天下盛衰治亂之期、安危吉兇所在，未嘗不效。晉永康元年十二月，道洛陽城西一家求寄宿，主人以祭蠟不欲令宿，良久，公度語其姓名，主人乃開門迎公度，與前設酒食，又以數斛谷與公度所乘青騾，公度竟不飲啖，騾亦不食谷，明旦去，謂主人曰：“君是不急難人耳，先雖不欲受我宿，後更有勤意吾及騾，雖不食君所設，意望相酬耳。令賜君神藥一丸，帶以隨身，明年當有兵死者滿地，此藥可以全君體命。”明年洛中，果有趙王倫之亂，死者數焉。舉家有從軍者，皆不還，在家又為劫殺皆盡，惟余得藥一人耳。

公度腰中帶漆竹管數十杖，中皆有藥，入口即活。天下大疫，有得藥如棗者，塗其門，則一家不病，病者立愈。又弟子黃理，居陸渾山中，患虎為暴，公度使斷大木為柱，去家四方各一裏外埋一柱，公度即以印印之，虎即絕跡。又有怪鳥止其屋上，以語公度，公度為書一奏符，著鳥鳴處，至夕，鳥伏死符下，遂絕。有人遭大喪，當年而食窮不及，公度見而嗟之，孝子說其孤苦，公度愴然曰：“君能得數斤鈆否？”孝子曰；“可得耳。”乃具鈆數十斤，公度將入山中小屋下，爐火中銷鈆，以神藥如棗大投沸鈆中，攪之，皆成銀，以與之曰：“吾念汝貧困，不能營業，故以相與，慎勿言也。”復又有一人，本士族子弟，遇公事簿書不明，當陪負官錢百萬，出賣田宅車牛，不售，而見收系，公度語所識富人曰：“可暫以百萬錢借我，欲以救之，後二十日頓相還也。”富人即以錢百萬與公度，公度以與遭事者，乃語曰：“君致錫百兩。”其人即買錫與之，公度於爐中洋錫，以神藥一方寸匕投沸錫中，變成黃金，金即秤賣，得錢百萬還錢主。公度後到南陽太和山升仙去矣。

介象

介象者，字元則，會稽人也。學通五經，博覽百家之言，能屬文，陰修道法，入東嶽受氣禁之術，能茅上燃火煮雞，雞熱而茅不焦，能令一裏內不炊不蒸，雞犬三日不鳴不吠，能令一市人皆坐不能起，能隱形變化為草木鳥獸。聞九丹之經，周遊數千裏求之。不值明師，乃入山精思，冀遇神仙，疲極臥石上，有一虎往舔象，象睡寤見虎，乃謂之曰：“天使汝來侍衛我者，汝宜停，若山神使汝來試我，汝疾去。”虎乃去。象入山見谷中有石子，紫色光彩，大如雞子，不可稱數，乃取兩枚而遊，谷深，不得度，乃還，於山中見一美女，年十五六許，顏色非常，衣服五彩，蓋仙人也，象叩頭乞長生之方，女曰：“汝急送手中物還故處，乃來，吾故於此待汝。”象即以石送於谷中而還，見女子在舊處，象復叩頭。女曰：“汝血羊之氣未盡，斷谷三年更來。吾止此。”象歸，斷谷三年，乃復往見，此女故在前處，乃以丹方一日授象，告曰：“得此便仙，勿他為也。”象未得合作此藥，常住弟子駱延雅合，惟下平床中，有書生數人，共論書傳事，雲雲不判，象傍聞之，不能忍，乃為決解之，書生知象非凡人，密表奏象於主，象知之欲去，曰：“恐官事拘束我耳。”延雅固留。吳王詔徵象到武昌，甚敬重之，稱為介君，為象起第宅，以禦帳給之，賜遺前後累千金。從象學隱形之術，試還後宮及出入殿門，莫有見者。又令象變化，種瓜菜百菓，皆立生。與先主共論鲙魚何者最上，象曰：“鯔魚為上。”先主曰：“此魚乃在海中，安可得乎？”象曰：“可得耳。”但令人於殿中庭方（土舀）者水滿之，象即索釣餌起釣之，垂綸於（土舀）中，不食頃，得鯔魚，先主驚喜，問象曰：“可食否？”象曰：“故為陛下取作鲙，安不可食。”乃使廚人切之。先主問曰：“蜀使不來，得姜作鲙至美，此間姜不及也。何由得乎？”象曰：“易得耳。願差一人，並以錢五千文付之，象書一符，以著竹杖中，令其閉目騎杖，杖止便買姜，買姜畢，復閉目。”此人如言，騎杖須臾已到成都，不知何處，問人，言是蜀中也，乃買姜。於時，吳使張溫在蜀，從人恰與買姜人相見，於是甚驚，作書寄家。此人買姜還廚中，鲙始就矣。

象又能讀諸符文如讀書，無誤謬者。或不信之，取諸雜符，除其標註以示象，象皆一一別之。又有一人種黍於山中，嘗患獼猴食之，聞象有道，從乞辟猴法，象告：“無他，汝明日往看黍，若見猴群下，大嗥語之曰：‘吾已告介君，介君教汝莫食黍。’”此人倉卒直言象欺弄之。明日往見，群猴欲下樹，試告象言語，猴即各還樹，絕跡矣。

象在吳連求去，先主不許，象言某月日病，先主使左右以梨一奩賜象，象食之，須臾便死。先主殯埋之。以日中死，其日餔時已至建鄴，以所賜梨付苑內種之。吏後以表聞先主，發視其棺中，唯一奏版符耳，先主思象，使以所住屋為廟，時時躬往祭之。常有白鵠來集座上，良久乃去。後弟子見象在盇竹山中，顏色更少焉。
</p>
</div>

</div> <!-- Chapter -->

</body>
</text>
</TEI>
