<?xml version="1.0" encoding="UTF-8" ?>
<TEI xmlns="http://www.tei-c.org/ns/1.0">
<teiHeader>
<fileDesc>
	<titleStmt>
		<title xml:lang="zh">神仙傳</title>
		<title xml:lang="en">Traditions of Divine Transcendents</title>
		<author>
			<name>
			<choice>
			<sic>葛洪</sic>
			</choice>
			</name>
		</author>
	</titleStmt>

	<publicationStmt>
		<p>This document is published under a CC Attribution-Share Alike License</p>
	</publicationStmt>

	<sourceDesc>
		<p>XXX</p>
	</sourceDesc>
</fileDesc>
</teiHeader>

<text>
<body>

<div type="chapter" n="10">

<div>
<p>
董奉

董奉者，字君異，侯官縣人也。昔吳先主時，有年少作本縣長，見君異年三十余，不知有道也，罷去五十余年，復為他職，行經侯官，諸故吏人皆往見故長，君異亦往，顏色如昔，了不異故，長宿識之，問曰：“君無有道也？昔在縣時，年紀如君輩，今吾已皓白，而君猶少也。”君異曰：“偶爾耳。”

杜變為交州刺史，得毒病死，已三日，君異時在南方，乃往以三丸藥內死人口中，令人舉死人頭搖而消之，食頃，變開目動手足，顏色漸還，半日中能起坐，遂治。後四日，乃能語，雲：死時奄然如夢，見有數十烏衣人來收之，將載露車上去，入大赤門，徑以寸獄，獄各一戶，戶才容一人，以變內一戶中，乃以土從外封之，不復見外，恍惚間聞有一人言：‘太乙遣使者來召杜變，急開出之！’聞人以釺掘其所居，良久，引出之，見外有車馬，赤蓋，三人共坐車上，一人持節呼變上車，將還至門而覺。變既活，乃為君異起高樓於中庭。君異不飲食，唯啖脯棗，多少飲酒，一日三為君異設之。君異輒來就變處飲食，下樓時忽如飛鳥，便來到座，不覺其下，上樓亦爾，如此一年。從變求去，變涕泣留之，不許，變問曰：“君欲何所之？當具大船也。”君異曰：“不用船，宜得一棺器耳。”變即為具之，至明日日中時，君異死，變使人殯埋之，七日，人有從容昌來，見君異，因謝杜侯，好自愛重，變乃開視君異棺中，但見一帛，一面畫作人形，一面丹書符。

君異後還廬山下居，有一人少便病癩，垂死，自載諸君異，叩頭乞哀，君異使此人坐一戶中，以五重布巾韜病者目，使勿動搖，乃勅家人莫近。病人雲：聞有一物來舔之，痛不可堪，無處不匝，度此物舌當一尺許，其氣息大小如牛，竟不知是何物，良久乃去。君異乃往解病人之巾，以水與飲，遣去，不久當愈，且勿當風。十數日間，病者身體通赤，無皮甚痛，得水浴，即不復痛，二十余日，即皮生瘡愈，身如凝脂。後常大旱，百谷燋枯，縣令丁士彥謂綱紀曰：“董君有道，必能致雨。”乃自賫酒脯見君異，說大旱之意，君異曰：“雨易得耳。”因仰視其屋曰：“貧家屋皆見天，不可以得雨，如何？”縣令解其意，因曰：“先生但為祈雨，當為架好屋。”於是明日，士彥自將吏人，乃運竹為起屋，屋成當泥塗，作人掘土取壤，欲取水作泥。君異曰：“不煩運水，日暮自當雨也。”其夜，大雨高下皆足。

又君異居山間，為人治病，不取錢物，使人重病愈者，使栽杏五株，輕者一株，如此數年，計得十萬余株，郁然成林，而山中百蟲群獸，遊戲杏下，竟不生草，有如耘治也，於是杏子大熟，君異於杏林下作簞倉，語時人曰：欲買杏者，不須來報，徑自取之。得將谷一器置倉中，即自往取一器杏雲。每有一谷少而取杏多者，即有三四頭虎噬逐之，此人怖懼而走，杏即傾覆，虎乃還去，到家量杏，一如谷少。又有人空往偷杏，虎逐之到其家，乃噛之至死，家人知是偷杏，遂送杏還，叩頭謝過，死者即活。自是已後，買杏者皆於林中自平量之，不敢有欺者。君異以其所得糧谷賑救貧窮，供給行旅，歲消三千斛，尚余甚多。

縣令親故家，有女為精邪所魅，百不能治，以語君異：“若能得女愈，當以侍巾櫛。”君異即為君勅諸魅，有大白（蛇），長丈六尺，陸行諸病者門，君異使人斬之，女病即愈，遂以女妻之。久無兒息。君異每出行，妻不能獨住，乃乞一女養之，女年十歲，君異一旦竦身入雲中，婦及養女猶守其宅，賣杏取給，有欺之者，虎逐之如故。養女張大，納婿同居，其婿兇徒也，常取諸祠廟之神衣物，廟下神下巫語雲：某甲恃是仙人女婿，奪吾衣物，吾不在此，但羞人耳，當為仙人故無用為問。

君異在民間僅百年，乃升天，其顏色如年三十時人也。

李根

李根，字子源，許昌人也。有趙賈者，聞其父祖言傳世見根也，賈為兒時便隨事根，至賈年八十四，而根年少不老。昔在壽春吳太丈家，太丈從之學道，得作金銀法，立成。根能變化入水火中，坐致行廚能供二十人，皆精細之饌，四方奇異之物，非當地所有也。忽告太丈雲：王陵當敗，壽春當陷，兵中不復居，可急從去。眾乃使人收根，欲殺之。根時乃方欲書疏，奄聞外有千余人圍其家求根，語太丈父曰：“怱怱但語吾不知，官自求搜之，昨已去矣。”太丈出戶還顧，窺根失所在，左右書器物皆不復見，於是官兵入索，囷食衣篋之中，無出不遍，不得根，及良久，太丈出，見根固在向坐，儼然如故。根語太丈曰：“王太尉當族誅，卿弟泄語，十日中當卒死。”皆果如言。弟子家有以女給根者，此女知書，根出行，窺視根素書一卷，讀之，得根自說其學道經疏雲。以漢元封中學道於某甲，時年計根已七百余年也。又太丈說根兩目瞳子皆方，按仙經說，八百歲人瞳子方也。根告諸弟子言：我不得神丹大道之訣，唯得地仙方耳，壽畢天地，然不為下土之士也。

李意期

李意期者，蜀郡人也，傳世識之。雲是漢文帝時人也，無妻息。人有欲遠行速至者，意期以符與之，並以丹書其人兩足，則千裏皆不盡日而還；人有說四方郡國宮觀市井者，座中或未見，重問說者，意期即為撮土作之，所作郡國形象皆是，但盈寸耳，須臾消滅。或遊行，不知所之，一年許復還於蜀中，乞食所得，以與貧乏者，於成都角中，作一土窟而居其中，冬夏單衣，發長剪去之，但使長五寸許，啜少酒脯及棗果，或食百日，不出窟則無所食也。

劉玄德欲東伐吳，報關羽之怨，使人迎意期，意期到，玄德敬禮之，問其伐吳，意期不答而求紙筆，玄德與之，意期畫作兵馬器仗十數紙，便一一以手裂壞之，曰：“咄咄！”又畫一大人，掘地埋之，乃徑還去，玄德不悅，而出軍，果大敗，十余萬眾，才數百人得還，器仗軍資，一時蕩盡，玄德忿恥，發病而卒於永安宮，乃追念其所作大人而埋之正是玄德之死象也。

意期少言語，人有所問，略不對答，蜀人有憂患，往問吉兇，自有常侯，但占意期顏色，若懽悅，則百事吉，慘戚，則百事惡。鄧艾未到蜀百余日，忽失意期所在。後入瑯琊山中，不復出也。

王興

王興者，陽城人也，常居一谷中，本凡民，不知書，無學道意也。昔漢武帝元封二年上嵩山，登大愚石室，起道宮，使董奉君東方朔等，斎潔思神，至夜，忽見仙人長二丈余，耳下垂至肩，武帝禮而問之，仙人曰：“吾九疑仙人也，聞中嶽有石上菖蒲，一寸九節，服之可以長生，故來采之。”言訖，忽然不見，武帝顧謂侍臣曰：“彼非欲學道服食者，必是中嶽之神，以此教朕耳。”乃采菖蒲服之，且二年，而武帝性好熱食，服菖蒲每熱者，輒煩悶不快，乃止。時從官多皆服之，然莫能持久，唯王興聞仙人使武帝常服菖蒲，乃采服之，不息，遂得長生。魏武帝時猶在，其鄰裏老小皆雲傳世見之，視興常如五十許人，其強健，日行三百裏，後不知所之。

黃敬

黃敬，字伯嚴，武陵人也。少讀誦經書，仕州為部從事，後棄世，學道於霍山，八十余年，復入中嶽，專行服氣斷谷，為吞吐之事。胎息內視，召六甲玉女，吞陰陽符，又思赤星在洞房前，轉大，如火周身。至二百歲，轉還少壯，道士王紫陽數往見，從求要言，敬告紫陽曰：“吾不修服藥之道，但守自然，蓋地仙也，何足詰問，聞新野陰君神丹升天之法，此真大道之極也，子可從之。人能除遣嗜慾如我者，不可以學我所為也。”紫陽固請不止，敬告紫陽曰：“大關之中有輔星，想而見之翕習成；赤童在馬持朱庭，指而搖之錬身形；消遣三屍除死名，審能守之可長生，失之不久倫（穴幻）真。”紫陽受之，得長生之道也。

魯女生

魯女生者，長樂人也。服胡麻餌術，絕谷八十余年，甚少壯，一日行三百余裏，走逐麞鹿。鄉裏傳世見之二百余年。入華山中去，時故人與女生別後五十年，入華山廟，逢女生，乘白鹿，從後有玉女數十人也。

甘始

甘始者，太原人也。善行氣，不飲食，又服天門冬，行房中之事，依容成玄素之法，更演益之，為一卷，用之甚有近效。治病不用針灸湯藥。在人間三百余歲，乃入王屋山仙去也。

封君達

封君達者，隴西人也。服黃精五十余年，又入烏鼠山，服錬水銀，百余歲往來鄉裏，視之年如三十許人。常騎青牛，聞人有疾病時死者，便過與藥治之，應手皆愈。不以姓字語人，世人識其乘青牛，故號為青牛道士。後二百余年，入玄丘山仙去也。
</p>
</div>

</div> <!-- Chapter -->

</body>
</text>
</TEI>
