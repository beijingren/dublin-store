<?xml version="1.0" encoding="UTF-8" ?>
<TEI xmlns="http://www.tei-c.org/ns/1.0">
<teiHeader>
<fileDesc>
	<titleStmt>
		<title xml:lang="zh">神仙傳</title>
		<title xml:lang="en">Traditions of Divine Transcendents</title>
		<author>
			<name>
			<choice>
			<sic>葛洪</sic>
			</choice>
			</name>
		</author>
	</titleStmt>

	<publicationStmt>
		<p>This document is published under a CC Attribution-Share Alike License</p>
	</publicationStmt>

	<sourceDesc>
		<p>XXX</p>
	</sourceDesc>
</fileDesc>
</teiHeader>

<text>
<body>

<div type="chapter" n="2">

<div>
<p>

皇初平

皇初平者，但谿人也。年十五而使牧羊，有道士見其良謹，使將至金華山石室中，四十余年，忽然，不復念家。其兄初起，入山索初平，歷年不能得見。後在市中，有道士善蔔，乃問之曰：“吾有弟名初平，因令牧羊失之，今四十余年，不知生死所在，願道君為占之。”道士曰：“金華山中有一牧羊兒，姓皇名初平，是卿弟非耶？”初起聞之，驚喜，即隨道士去尋求，果得相見，兄弟悲喜。因問弟曰：“羊皆何在？”初平曰：“羊近在山東。”初起往視，了不見羊，但見白石無數，還謂初平曰：“山東無羊也。”初平曰：“羊在耳，但兄自不見之。”初平便乃俱往看之。乃叱曰：“羊起！”於是白石皆變為羊，數萬頭。初起曰：“弟獨得神通如此，吾可學否？”初平曰：“唯好道，便得耳。”初起便棄妻子，留就初平。共服松脂茯苓，至五千日，能坐在立亡，行於日中無影，而有童子之色。後乃俱還鄉裏，諸親死亡略盡，乃復還去，臨去以方授南伯逢，易姓為赤初平，改字為赤松子。初起改字為魯班。其後傳服此藥而得仙者，數十人焉。

呂恭

呂恭字文敬，少好服食。將一奴一婢於太行山中采藥，忽有三人在谷中，因問恭曰：“子好長生乎？而乃勤苦艱險如是耶！”恭曰：“實好長生，而不遇良方，故采服此物，冀有微益也。”一人曰：“我姓呂，字文起。”一人曰：“我姓孫，字文陽。”一人曰：“我姓李，字文上。皆太清太和府仙人也，時來采藥，當以成授新學者，公既與吾同姓，又字得吾半，是公命當應長生也。若能隨我采藥，語公不死之方。”恭即拜曰：“有幸得遇神人，但恐闇塞多罪，不足教授，若見采救，是更生之願也。”即隨仙人去。二日，乃教授秘方一通，因遣恭還曰：“可歸省鄉裏。”恭即拜辭，仙人語恭曰：“公來雖二日，今人間已二百年。”恭歸到家，但見空野，無復子孫，乃見鄉裏數世後人趙光輔，遂問呂恭家何在，人轉怪之曰：“君自何來？乃問此久遠之人，吾聞先世傳有呂恭，將一奴一婢入山采藥，不復歸還，以為虎狼所傷耳，經今已二百余年，君何問乎？呂恭有後世孫呂習者，在城東北十裏作道士，人多奉事之，推求易得耳。”恭承輔言，往到習家，叩門而呼之。奴出問曰：“公何來？”恭曰：“此是吾家也。我昔采藥，隨仙人去，至今二百余年，今復歸矣。”習舉家驚喜，徒跣而出，拜曰：“仙人來歸。”流涕不能自勝。居久之，乃以神方授習而去。時習已年八十，服之，轉轉還少，至二百歲，乃入山去。其子孫世世服此藥，無復老死，皆得仙也。

沈建

沈建者，丹陽人也。世為長史，而建獨好道，不肯仕宦。學道導引服食之術，遠年卻老之法，又能治病，病無輕重，遇建則差，舉事之者千余家。一日，建當遠行，留寄一奴一婢，並驢一頭，羊十口，各與藥一丸，語主人曰：“但累舍居，不煩主人飲食也。”便決去，主人怪之曰：“此君所寄口有十三，不留寸資，當若之何？”建去之後，主人飲啖奴婢，奴婢聞食皆吐逆；以草與驢羊，驢羊皆避而不食，便欲觝人。主人乃驚。後百余日，奴婢面體光澤，轉勝於初時，驢羊悉肥如飼。建去三年乃還。又各以一丸藥與奴婢驢羊，乃卻飲食如故。建遂斷谷，不食，能輕舉，飛行往還，如此三百余年，乃絕跡，不知所之也。

華子期

華子期者，淮南人也。師祿裏先生，受隱仙靈寶方。一曰伊洛飛龜秩，二曰伯禹正機，三曰平衡方。按合服之，日以還少，一日能行五百裏，力舉千斤，一歲十二易其行。後乃仙去。

樂子長

樂子長者，齊人也。少好道，因到霍林山，遇仙人，授以服巨勝赤松散方，仙人告之曰：“蛇服此藥，化為龍，人服此藥，老成童。又能升雲上下，改人形容，崇氣益精，起死養生。子能行之，可以度世，子長服之，年一百八十歲，色如少女。”妻子九人，皆服其藥，老者返少，小者不老。乃入海，登勞盛山而仙去也。

衛叔卿

衛叔卿者，中山人也。服雲母得仙。漢元鳳二年八月壬辰，武帝閑居殿上，忽有一人，乘浮雲駕白鹿集於殿前，武帝驚問之為誰。曰：“我中山衛叔卿也。”帝曰：“中山非我臣乎？”叔卿不應，即失所在。帝甚悔恨，即使使者梁伯之往中山推求，遂得叔卿子，名度世，即將還見。帝問焉，度世答曰：“臣父少好仙道，服藥治身八十余年，體轉少壯，一旦委臣去，言當入華山耳。今四十余年，未嘗還也。”帝即遣梁伯之與度世往華山覓之。度世與梁伯之俱上山，輒雨積數日。度世乃曰：“吾父豈不欲吾與人俱往乎？”更齋戒獨上，望見其父與數人於石上嬉戲，度世既到，見父上有紫雲覆廕郁郁，白玉為床，有數仙童執幢節立其後。度世望而再拜。叔卿問曰：“汝來何為？”度世具說天子悔恨，不得與父共語，故遣使者與度世共來。叔卿曰：“吾前為太上所遣，欲戒帝以災厄之期，及救危厄之法，國祚可延，而帝強梁自貴，不識道真，反欲臣我，不足告語，是以棄去。今當與中黃太一共定天元九五之紀，吾不得復往也。”度世因曰：“向與父博者為誰？”叔卿曰：“洪崖先生、許由、巢父、王子晉、薛容也。今世向大亂，天下無聊，後數百年間，土滅金亡，天君來出，乃在壬辰耳。我有仙方，在家西北柱下，歸取，按之合藥服餌，令人長生不死，能乘雲而行，道成來就吾於此，不須復為漢臣也。”度世拜辭而歸，掘得玉函，封以飛仙之香，取而按之餌服，乃五色雲母，並以教梁伯之，遂俱仙去，不以告武帝也。

魏伯陽

魏伯陽者，吳人也。本高門之子，而性好道術，不肯仕宦，閑居養性，時人莫知之。後與弟子三人入山作神丹，丹成，弟子心不盡，乃試之曰：“此丹今雖成，當先試之。今試飴犬，犬即飛者，可服之，若犬死者，則不可服也。”伯陽入山，特將一白犬自隨。又有毒丹，轉數未足，合和未至，服之暫死。故伯陽便以毒丹與白犬，食之即死。伯陽乃問弟子曰：“作丹惟恐不成，丹即成，而犬食之即死，恐未合神明之意，服之恐復如犬，為之奈何？”弟子曰：“先生當服之否？”伯陽曰：“吾背違世俗，委家入山，不得仙道，亦不復歸，死之與生，吾當服之耳。”伯陽乃服丹，丹入口即死。弟子顧相謂曰：“作丹欲長生，而服之即死，當奈何？”獨有一弟子曰：“吾師非凡人也，服丹而死，將無有意耶？”亦乃服丹，即復死。余二弟子乃相謂曰：“所以作丹者，欲求長生，今服即死，焉用此為？若不服此，自可數十年在世間活也。”遂不服，乃共出山，欲為伯陽及死弟子求市棺木。二人去後，伯陽即起，將所服丹內死弟子及白犬口中，皆起。弟子姓虞。皆仙去。因逢人入山伐木，乃作書與鄉裏，寄謝二弟子。弟子方乃懊恨。伯陽作參同契，五行相類，凡三卷，其說似解周易，其實假借爻象，以論作丹之意，而儒者不知神仙之事，反作陰陽註之，殊失大旨也。
</p>
</div>

</div> <!-- Chapter -->

</body>
</text>
</TEI>
