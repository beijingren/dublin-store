<?xml version="1.0" encoding="UTF-8" ?>
<TEI xmlns="http://www.tei-c.org/ns/1.0">
<teiHeader>
<fileDesc>
	<titleStmt>
		<title xml:lang="zh">神仙傳</title>
		<title xml:lang="en">Traditions of Divine Transcendents</title>
		<author>
			<name>
			<choice>
			<sic>葛洪</sic>
			</choice>
			</name>
		</author>
	</titleStmt>

	<publicationStmt>
		<p>This document is published under a CC Attribution-Share Alike License</p>
	</publicationStmt>

	<sourceDesc>
		<p>XXX</p>
	</sourceDesc>
</fileDesc>
</teiHeader>

<text>
<body>

<div type="chapter" n="3">

<div>
<p>

沈羲

沈羲者，吳郡人也。學道於蜀中，但能消災治病，救濟百姓，而不知服食藥物。功德感於天，天神識之。羲與妻賈氏共載，詣子婦卓孔寧家，道次忽逢白鹿車一乘、青龍車一乘、白虎車一乘，從數十騎，皆是朱衣仗節，方飾帶劍，輝赫滿道。問羲曰：“君見沈道士乎？”羲愕然曰：“不知何人耶？”又曰：“沈羲。”答曰：“是某也，何為問之？”騎吏曰：“羲有功於民，心不忘道，從少已來，履行無過，壽命不長，算祿將盡，黃老湣之。今遣仙官來下迎之，侍郎薄延者，白鹿車是也，度世君司馬生者，青龍車是也，送迎使者徐福者，白虎車是也。”須臾，忽有三仙人在前，羽衣持節，以白玉版青玉介丹玉字授與羲，羲跪受，未能讀。雲拜羲為碧落侍郎，主吳越生死之籍，遂載羲升天。時道間鋤耘人皆共見之，不知何等。須臾，大霧，霧解失其所在，但見羲所乘車牛入田食苗，或有識是羲牛者，以語其家弟子，數百人恐是邪魅將羲藏於山谷間，乃分布於百裏之內求之，不得。

而後四百余年，忽來還鄉，推求得其數世孫，名懷喜。懷喜告曰：“聞先人相傳，說家祖有仙人，今仙人果歸也。”留數十日，羲因話初上天時，不得見天尊，但見老君東向坐，有左右勑，羲不得謝，但默坐而已。見宮殿郁郁，有如雲氣，五色玄黃，不可名字。侍者數百人，多女子及少男，庭中有珠玉之樹，蒙茸叢生，龍虎辟邪，遊戲其間，但聞瑯瑯有如銅鐵之聲，不知何物。四壁熠熠，有符書著之。老君形體略高一丈，披發垂衣，頂項有光。須臾數發，有玉女持金盤玉杯，盛藥賜羲曰：“此是神丹，服之者不死矣。”妻各得一刀圭，告言飲畢而謝之。服藥後，賜棗二枚，大如雞子，脯五寸，遣羲去曰：“汝還人間，救治百姓之疾病者，君欲來上天，書此符，懸於竿杪，吾當迎汝。”乃以一符及仙方一首賜羲，羲奄忽如睡，已在地上。後人多得其方術者也。

陳世安

陳世安者，京兆人也。為灌叔平客，稟性慈仁。行見鳥獸，下道避之，不欲驚動；不踐生蟲，未嘗殺物。年三十，而叔平好道思神。忽有二仙人托為書生，從叔平行遊以觀視之，叔平不覺其是仙人也，久而轉懈怠。叔平在內方作美食，二仙人復來詣門，問世安曰：“叔平在否？”答曰：“在。”因入白叔平，叔平即欲出，其妻止之曰：“餓書生輩，復欲求腹飽耳，勿與食。”於是叔平使世安出，告言不在。二人曰：“汝向言在，今言不在，何也？大家勑我去耳！”二人益善之以實對，乃相謂曰：“叔平勤苦有年，今日值吾二人而反懈怠，是其不遇我，幾成而敗之。”乃問世安曰：“汝好遊戲耶？”答曰：“不好也。”又曰：“汝好道希仙耶？”答曰：“好道，然無緣知耳。”二人曰：“汝審好道，明日早會道北大樹下。”世安早往期處，到日西而不見二人，乃起將去，曰：“書生定欺我耳！”二人已在其耳邊呼之曰：“世安，汝來何晚耶？”答曰：“早旦來，但不見君耳。”二人曰：“我端坐在汝邊耳。”頻三期之，而世安輒早至，知期可教，乃以藥兩丸與之，誡曰：“歸家，勿復飲食，別止一處。”世安依誡，二人常往其處。叔平怪之，曰：“世安處空室，何得有人語？往輒不見，何也？”答曰：“我獨語耳。”叔平見世安不服食，但飲水，止息別位，疑非常人，自知失賢，乃嘆曰：“夫道尊德貴，不在乎年齒，父母生我，然非師則莫能使我長生也。先聞道者則為師矣。”乃自執弟子之禮，朝夕拜事世安，為之灑掃。世安道成，白日升天，臨去，遂以要道傳叔平，叔平後亦得仙也。

李八伯

李八伯者，蜀人也，莫知其名。歷世見之，時人計之，已年八百歲，因以號之。或隱山林，或在鄽市。知漢中唐公昉求道而不遇明師，欲教以至道，乃先往試之，為作傭客，公昉不知也。八伯驅使用意過於他人，公昉甚愛待之。後八伯乃偽作病，危困欲死，公昉為迎醫治合藥，費數十萬，不以為損，憂念之意形於顏色。八伯又轉作惡瘡，周身匝體，濃血臭惡，不可近視，人皆不忍近之。公昉為之流涕曰：“卿為吾家，勤苦累年，而得篤病，吾趣欲令卿得愈，無所悕惜，而尤不愈，當如卿何？”八伯曰：“吾瘡可愈，然須得人舔之。”公昉乃使三婢為舔之。八伯曰：“婢舔不能使愈，若得君舔之，乃當愈耳。”公昉即為舔之，八伯又言：“君舔之復不能使吾愈，得君婦為舔之，當愈也。”公昉乃使婦舔之。八伯曰：“瘡乃愈差，然須得三十斛美酒以浴之，乃都愈耳。”公昉即為具酒三十斛，著大器中，八伯乃起入酒中洗浴，瘡則盡愈，體如凝脂，亦無余痕，乃告公昉曰：“吾使仙人，君有至心，故來相試，子定可教，今當相授度世之訣矣。”乃使公昉夫妻及舔瘡三婢，以浴余酒自洗，即皆更少，顏色悅美。以丹經一卷授公昉，公昉入雲臺山中合丹，丹成便登仙去，今拔宅之處，在漢中也。

李阿

李阿者，蜀人也。蜀人傳世見之，不老如故。常乞於成都市，而所得隨復以拯貧窮者。夜去朝還，市人莫知其所宿也。或問往事，阿無所言。但占阿顏色，若顏色欣然，則事皆吉；若容貌慘戚，則事皆兇；若阿含笑者，則有大慶；微嘆者，則有深憂，如此之候，未曾不審也。有古強者，疑阿是異人，常親事之，試隨阿還所宿，乃在青城山中。強後復欲隨阿去，然身未知道，恐有虎狼，故持其父長刀以自衛。阿見之怒曰：“汝隨我行，何畏虎耶？”取強刀擊石折敗，強竊憂刀敗。至旦復出隨之，阿問曰：“汝愁刀敗耶？”強言：“實恐父怒。”阿即取刀，以左右手擊地，刀復如故，以還強。強逐阿還成都，未至，道次逢奔車，阿以腳置車下，轢其腳脛皆折，阿即死。強驚視之，須臾阿起，以手抑按，腳復如故。強年十八，見阿色如五十許人，至強八十余，而阿猶如故。後語人雲：“被昆侖山名，當去。”遂不復還耳。

王遠

王遠，字方平，東海人也。舉孝廉，除郎中，稍加至中散大夫，博學五經，尤明天文圖識河洛之要，逆知天下盛衰之期，九州吉兇，觀諸掌握。後棄官入山修道，道成，漢孝桓帝聞之，連徵不出，使郡牧逼載，以詣京師，遠低頭閉口，不肯答詔。乃題宮門扇板四百余字，皆說方來之事，帝惡之，使人削之，外字始去，內字復見，字墨皆徹入板裏。方平無復子孫，鄉裏人累世相傳共事之。同郡故太尉公陳耽，為方平架道室，旦夕朝拜之，但乞福消災，不從學道。方平在耽家四十余年，耽家無疾病死喪，奴婢皆然，六畜繁息，田蠶萬倍，仕宦高遷。後語耽雲：“吾期運將盡，當去，不得復停，明日日中，當發也。”至時，方平死，耽知其化去，不敢下著地，但悲涕嘆息曰：“先生舍我去耶，我將何如？”具棺器，燒香，就床上衣裝之，至三日三夜，忽失其屍，衣帶不解，如蛇蛻耳。方平去後百余日，耽亦死。或謂耽得方平之道化去，或謂方平知耽將終，委之而去也。

其後，方平欲東之括蒼山，過吳，往胥門蔡經家。經者，小民也，骨相當仙，方平知之，故往其家。遂語經曰：“汝生命應得度世，故欲取汝以補仙官，然汝少不知道，今氣少肉多，不得上升，當為屍解耳。屍解一劇須臾，如從狗竇中過耳。”告以要言，乃委經去後，經忽身體發熱如火，欲得水灌，舉家汲水以灌之，如沃焦石，似此三日中，消耗骨立，乃入室以被自覆，忽然失其所在。視其被中，惟有皮頭足具，如今蟬蛻也。去十余年，忽然還家，去時已老，還更少壯，頭發還黑。語其家雲：“七月七日，王君當來過，到其日，可所作數百斛飲食，以供從官。”乃去。到期日，其家假借盆甕作飲食數百斛，羅列覆置庭中，其日方平果來，未至經家，則聞金鼓簫管人馬之聲，比近，皆驚，不知何所在。及至經家，舉家皆見方平，著遠遊冠，朱服虎頭鞶裳，五色綬帶劍，少鬚，黃色，長短中型人也。乘羽車，駕五龍，龍各異色，麾節幡旗，前後導從，威儀奕奕如大將軍也。有十二玉壺，皆以臘蜜封其口，鼓吹皆乘麟，從天上下，懸集，不從道行也。既至，從官皆隱，不知所在，惟見方平坐耳。須臾，引見經父母兄弟，因遣人召麻姑相問，亦莫知麻姑是何神也。言方平敬報，久不在民間，今集在此，想姑能暫來語否？有頃，信還，但聞其語，不見所使人也。答言：“麻姑再拜，比不相見。忽已五百余年，尊卑有序，脩敬無階思念，煩信承來，在彼登當傾倒，而先被記當案行蓬萊，今便暫住，如是當還，還便親覲。願未即去，如此兩時間。”麻姑來，來時亦先聞人馬之聲，既至，從官當半於方平也。麻姑至，蔡經亦舉家見之。是好女子，年十八九許，於頂中作髻，余發散垂至腰，其衣有文章而非錦綺，光彩耀日，不可名字，皆世所無有也。入拜方平，方平為之起立。坐定，召進行廚，皆金玉杯盤無限也，餚膳多是諸花果，而香氣達於內外，擘脯而行之松栢炙，雲是麟脯也。麻姑自說：“接待以來，已見東海三為桑田，向到蓬萊，水又淺於往昔，會時略半也，豈將復還為陵陸乎。”方平笑曰：“聖人皆言，海中行復揚塵也。”麻姑欲見蔡經母及婦侄，時經弟婦新產數十日，麻姑望見，乃知之曰：“噫，且止，勿前。”即求少許米至，得米，便以撒地，謂以米祛其穢也，視米皆成真珠。方平笑曰：“姑故少年也，吾老矣，不喜復作此曹輩狡獪變化也。”方平語經家人曰：“吾欲賜汝輩酒，此酒乃出天廚，其味醇釀，非俗人所宜飲，飲之或能爛腸，今當以水和之，汝輩勿怪也。”乃以一升酒合水一鬥，攪之，以賜經家人，人飲一升許，皆醉。良久，酒盡，方平語左右曰：“不足復還取也。”以千錢與余杭姥，相聞求其酤酒。須臾信還，得一油囊，酒五十鬥許，信傳余杭姥答言，恐地上酒不中尊者飲耳。又麻姑手爪不如人爪形，蔡經心中私言，若背大癢時，得此爪以爬背，當佳也。方平已知經心中所言，即使人牽經鞭之，曰：“麻姑，神人也，汝何忽謂其爪可以爬背耶？”便見鞭著經背，亦不見有人持鞭者。方平告經曰：“吾鞭不可妄得也。”

經比舍有姓陳，失其名字，嘗罷尉。聞經家有神人，乃詣門叩頭乞拜見，於是方平引前與語，此人邊乞得驅使，比於蔡經。方平曰：“君且起，可向日立。”方平從後視之曰：“噫，君心不正，影不端，終不可教以仙道，當授君地上主者之職。”臨去以一符並一傳著小箱中，以與陳尉，告言：“此不能令君度世，止能令君竟本壽，壽自出百歲也，可以消災治病，病者命未終，及無罪犯者，以符到其家，便愈矣。若有邪鬼血食作禍者，帶此傳以來社吏，當收送其鬼。君心中亦當知其輕重，臨時以意治之。”陳尉以此符治病，有效事之者數百家，陳尉壽一百一十一歲而死，死後，其子孫行其符，不復效矣。

方平去後，經家所作飲食數百斛，在庭中者悉盡，亦不見人飲食之也。經父母私問經曰：“王君是何神人？復居何處？”經答曰：“常治昆侖山，往來羅浮山括蒼山，此三山上，皆有宮殿，宮殿一如王宮，王君常任天曹事，悉關王君，王君出時，或不盡將百官，惟乘一黃麟，將士數十人侍，每行，常見山林在下，去地當數百丈，所到，山海之神皆來奉迎拜謁，或有千道者。”

後數年，經復暫歸家，方平有書與陳尉，真書廓落大而不工。先是無人知方平名遠者，起此，乃因陳尉書知之。其家於今，世世存錄王君手書及其符傳於小箱中，秘之也。

伯山甫

伯山甫者，雍州人也。在華山中精思服餌，時時歸鄉裏省親，如此二百余年不老。每入人家，即知人家先世已來善惡功過，有如臨見，又知未來吉兇，言無不效。見其外生女年老多病，將藥與之，女服藥時年七十，稍稍還少，色如桃花。漢遣使者經見西河城東有一女子笞一老翁，其老翁頭發皓白，長跪而受杖，使者怪而問之，女子曰：“此是妾兒，昔妾舅氏伯山甫，以神方教妾，妾教使服之，不肯，而至今日衰老，不及於妾，妾恚怒，故與之杖耳。”使者問女及兒今各年幾，女子答雲：“妾年二百三十歲，兒今年七十。”此女後入華山，得仙而去。
</p>
</div>

</div> <!-- Chapter -->

</body>
</text>
</TEI>
