<?xml version="1.0" encoding="UTF-8" ?>
<TEI xmlns="http://www.tei-c.org/ns/1.0">
<teiHeader>
<fileDesc>
	<titleStmt>
		<title xml:lang="zh">神仙傳</title>
		<title xml:lang="en">Traditions of Divine Transcendents</title>
		<author>
			<name>
			<choice>
			<sic>葛洪</sic>
			</choice>
			</name>
		</author>
	</titleStmt>

	<publicationStmt>
		<p>This document is published under a CC Attribution-Share Alike License</p>
	</publicationStmt>

	<sourceDesc>
		<p>XXX</p>
	</sourceDesc>
</fileDesc>
</teiHeader>

<text>
<body>

<div type="chapter" n="8">

<div>
<p>
葛玄

葛玄，字孝先，丹陽人也。生而秀穎，性識英明，經傳子史，無不該覽。年十余，俱失怙恃，忽嘆曰：“天下有常不死之道，何不學焉！”因遁跡名山，參訪異人，服餌芝術，從仙人左慈，受九丹金液仙經，玄勤奉齋科，感老君與太極真人，降於天臺山，授《玄靈寶》等經三十六卷。久之，太上又與三真人項負圖光、乘八景玉輿、寶蓋幡幢旌節，煥耀空中，從官千萬。命侍經仙郎王思真披九光玉韞，出洞元大洞等經三十六卷，及上清齋二法，一，絕群獨宴，靜炁遺形，冥心之齋也；二，清壇肅侶，依太真之儀，先撥九祖，次及家門，後謝己身也。靈寶齋六法：一金籙，調和陰陽，寶鎮國祚；二玉籙，保佑後妃公侯貴族；三黃籙，卿相牧伯撥度九祖罪原；四明真，超度祖先，解諸冤對；五三元，自謝犯戒之罪；六八節，謝七祖及己身，請福謝罪也。及洞神太一塗炭等齋升戒法等件，悉遵太上之命。修煉勤苦不怠，尤長於治病收劾鬼魅之術，能分形變化。吳大帝要與相見，欲加榮位，玄不枉，求去不得，待以客禮。一日，語弟子張恭言：“吾為世主所逼留，不遑作太樂，今當以八月十三日中時去矣。”至期，玄衣冠入室，臥而氣絕，顏色不變。弟子燒香守之，三日三夜，夜半忽大風起，發屋折木，聲響如雷，燭滅良久。風止燃燭，失玄所在，但見委衣床上，帶無解者。明旦問鄰人，鄰人言：“了無大風。”風止在一宅內，籬落樹木並敗折也。

左慈

左慈者，字元放，廬江人也。少明五經，兼通星緯，見漢祚將盡，天下亂起，乃嘆曰：“值此衰運，官高者危，財多者死，當世榮華不足貪也。”乃學道術，尤明六甲，能役使鬼神，坐致行廚。精思於天柱山中，得石室內九丹金液經，能變化萬端，不可勝紀。

曹公聞而召之，閉一室中，使人守視，斷其谷食，日與二升水，期年乃出之，顏色如故。曹公曰：“吾自謂天下無不食之人。”曹公乃欲從學道。慈曰：“學道當得清凈無為，非尊者所宜。”曹公怒，乃謀殺之，慈已知之，求乞骸骨，曹公曰：“何忽去耳？”慈曰：“公欲殺慈，慈故求去耳。”曹公曰：“無有此意，君欲高尚其誌者，亦不久留也。”乃為設酒。慈曰：“今當遠適，願乞分杯飲酒。”公曰：“善。”是時天寒，溫酒尚未熱，慈解劍以攪酒，須臾劍都盡，如人磨墨狀。初，曹公聞慈求分杯飲酒，謂慈當使公先飲，以余與慈耳，而慈拔簪以畫杯酒，酒即中斷，分為兩向。慈即飲其半，送半與公，公不喜之，未即為飲，慈乞自飲之，飲畢，以杯擲屋棟，杯懸著棟動搖，似飛鳥之俯仰，若欲落而不落，一座莫不矚目視杯。既而已失慈矣，尋問之，慈已還所住處。曹公遂益欲殺慈。乃勅內外收捕慈，慈走群羊中，追者視慈入群羊中，而奄忽失之，疑其化為羊也，然不能分別之。捕吏乃語羊曰：“人主意欲得見先生，暫還無苦。”於是群羊中有一大者，跪而言。吏乃相謂曰：“此跪羊慈也。”復欲擒之，羊無大小悉長跪，追者亦不知慈所在，乃止。

後有知慈處者以告曹公，公遣吏收之，得慈。慈非不得隱，故欲令人知其神化耳。於是受執入獄，獄吏欲考訊之，戶中有一慈，戶外亦有一慈，不知孰是。曹公聞而愈惡之，使引出市殺之。須臾，有七慈相似，官收得六慈，失一慈。有頃，六慈皆失，尋又見慈走入市，乃閉市四門而索之，或不識者問慈形貌何似，傳言慈眇一目，青葛巾單衣，見有似此人者便收之。及爾一市中人皆眇一目，葛巾單衣，竟不能分。曹公令所在普逐之，如見便殺。

後有人見慈，便斷其頭以獻曹公，公大喜，及至視之，乃一束茅耳。有從荊州來者，見慈在荊州，荊州牧劉表以為惑眾，復欲殺慈，慈竟已知，表出耀兵，乃欲見其道術，乃徐去詣表，說‘有薄禮願以餉軍’。表曰：“道人單僑，吾軍人眾，非道人所能餉也。”慈重道之，表使人取之。有酒一器，脯一束，而十余人共舁之不起，慈乃自取之，以一刀削脯投地，請百人運酒及脯，以賜兵士，人各酒三杯，脯一片，食之如常酒脯味，凡萬余人皆周足，而器中酒如故，脯亦不減。座中又有賓客數十人，皆得大醉。表乃大驚，無復害慈之意。

慈數日委表東去入吳，吳有徐隨者，亦有道術，居丹徒。慈過隨門，門下有客車六七乘，客詐慈雲：“徐公不在。”慈便即去。宿客見其牛皆在楊柳樹杪行，適上樹即不見，下即復見牛行樹上，又車轂中皆生荊棘，長一尺，斫之不斷，搖之不動。宿客大懼，入報徐公，說：“有一眇目老公至門，吾欺之，言公不在，此人去後，須臾使車牛皆如此，不知何意？”徐公曰：“咄咄，此是左公愚我，汝曹那得欺之，急追之！”諸客分布逐之，及慈，羅列叩頭謝之，慈意解，即遣還去。及至，見車牛如故系在，車轂中無復荊木色。

慈見吳先主孫權，權素知慈有道，頗禮重之。權侍臣謝送知曹公劉表皆忌慈惑眾，復譖於權，欲使殺之。後出遊，謂慈俱行，令慈行於馬前，欲自後刺殺之。慈著木屐，持青竹杖，徐徐緩步行，常在馬前百步，著鞭策馬，操兵器逐之，終不能及。送知其有道，乃止。

慈告葛仙公言：“當入霍山中合九轉丹。”丹成，遂仙去矣。

王遙

王遙者，字伯遼。鄱陽人也，有妻無子，頗能治病，並無不愈者。亦不祭祀，不用符水針藥，其行治病，但以八尺布帊敷坐於地，不飲不食，須臾病愈，便起去。其有邪魅作禍者，遙畫地作獄，因召呼之，皆見其形物入在獄中，或狐貍龜蛇之類，乃斬而焚燒之，病者即愈。

遙有竹篋，長數寸，有一弟子姓錢，隨遙數十年，未嘗見遙開之。常一夜，大雨晦暝，遙使錢以九節杖擔此篋，將錢出，冒雨而行，遙及弟子衣皆不濕；又常有兩炬火導前，約行三十裏許，登小山，入石室，室中先有二人，遙既至，取弟子所擔篋，發之。中有五舌竹簧三枚，遙自鼓一枚，以二枚與室中二人，並坐鼓之。良久，遙辭去，三簧皆內篋中，使錢擔之。室中二人出送，語遙曰：“卿當早來，何為久在俗間？”遙答曰：“我如是當來也。”遙還家百日，天復雨，遙夜忽大治裝。遙先有葛單衣及葛布巾，已五十余年未嘗著此，夜皆取著之。其妻即問曰：“欲舍我去乎？”遙曰：“暫行耳。”妻曰：“當將錢去否？”遙曰：“獨去耳。”妻即泣涕。因自擔篋而去，遂不復還。後三十余年，弟子見遙在馬蹄山中，顏色更少，蓋地仙也。

陳永伯

陳永伯者，南陽人也。得淮南王七裏散方，試按合服之，二十一日，忽然不知所在。永伯有兄子名增族，年十七，亦服之，其父系其足，閉於密戶中，晝夜使人守視之。二十八日，亦不復見，不知所之。本方雲：服之三十日得仙。而陳氏二子服之未三十日，而失所在，後人不敢服，仙去必有仙官來迎，但人不見之耳。

太山老父

太山老父者，莫知其姓名。漢武帝東巡狩，見老父鋤於道間，頭上白光高數尺，怪而呼問之。老父狀如五十許人，而面有童子之色，肌體光華，不與俗人同。帝問：“有何道術耶？”老父答曰：“臣年八十五時，衰老垂死，頭白齒落，有道士教臣絕谷服術飲水，並作神枕，枕中有三十二物，其二十四物以象二十四氣，其八物以應八風。臣行之，轉老為少，黑發更生，齒墮復出，日行三百裏。臣今年百八十矣。”武帝愛其方，賜之金帛。老父後入岱山中去，十年五年時還鄉裏，三百余年乃不復還也。

巫炎

巫炎者，字子都，北海人也。漢武帝出見子都於渭橋，其頭上郁郁有紫氣，高丈余。帝召而問之：“君年幾何？所得何術而有異氣乎？”子都答曰：“臣年今已百三十八歲，亦無所得。”將行，帝召東方朔使相此君有何道術，朔對曰：“此君有陰術。”武帝屏左右而問之，子都對曰：“臣昔年六十五時，苦腰脊疼痛，腳冷不能自溫，口中幹苦，舌燥涕出，百節四肢各各疼痛，又足庳不能久立。得此道已來，已七十三年，有子三十六人，身體強健，無所病患，氣力乃如壯時，無所憂患。”帝曰：“卿不仁，有道而不聞於朕，非忠臣也。”子都頓首曰：“臣誠知此道為真，然陰陽之事，公中之私，臣子之所難言也。又行之皆逆人情，能為之者少，故不敢以聞。”帝曰：“勿謝，虛君耳。”遂受其法。子都年二百余歲，服餌水銀，白日升天。武帝後頗行其法，不能盡用之，然得壽最勝於他帝遠矣。

河上公

河上公者，莫知其姓名也。漢孝文帝時，結草為庵於河之濱，常讀老子道德經。時文帝好老子之道，詔命諸王公大臣州牧在朝卿士，皆令誦之，不通老子經者，不得陛朝。帝於經中有疑義，人莫能通，侍郎裴楷奏雲：陜州河上有人誦老子。即遣詔使賫所疑義問之，公曰：“道尊德貴，非可遙問也。”帝即嘉幸詣之，公在庵中不出，帝使人謂之曰：“溥天之下，莫非王土，率土之濱，莫非王民，域中四大，而王居其一，子雖有道，猶朕民也，不能自屈，何乃高乎？朕能使民富貴貧賤。”須臾，公即拊掌坐躍，冉冉在空虛之中，去地百余尺，而止於虛空，良久，俛而答曰：“余上不至天，中不累人，下不居地，何民之有焉？君宜能令余富貴貧賤乎？”帝大驚，悟知是神人，方下輦稽首禮謝曰：“朕以不能，忝承先業，才小任大，憂於不堪，而誌奉道德，直以暗昧，多所不了，惟願道君垂湣，有以教之。”河上公即授素書老子道德章句二卷，謂帝曰：“熟研究之，所疑自解。余著此經以來，千七百余年，凡傳三人，連子四矣，勿視非人！”帝即拜跪受經，言畢，失公所在。遂於西山築臺望之，不復見矣。論者以為文帝雖耽尚大道，而心未純信，故示神變以悟帝，意欲成其道，時人因號河上公。

劉根

劉根，字君安，長安人也。少時明五經，以漢孝成皇帝綏和二年舉孝廉，除郎中，後棄世道，遁入嵩高山石室中，崢嶸峻絕，高五千丈，自崖北而入。冬夏無衣，毛長一二尺，其顏如十四五許人，深目多鬚，鬢皆黃，長三四寸。每與坐，或時忽然變著高冠玄衣，人不覺換之。時衡府君在穎川，自說其先祖有與根同歲者。王莽數使使請根，根不肯往。衡府君道廟掾王珍問起居，根不答，再令功曹趙公往山達敬，根惟言謝府君，更無他言。後穎川太守高府君到官，民人大疫，郡中死者過半，太守家大小悉病。府君使珍從根求消災除疫之術，珍叩頭述府君意，根教於太歲宮氣上穿地作孔，深三尺，以沙著中，以酒沃之。君依言，病者即愈，疫氣登絕，後常用之，有效。

後太守史祈，以根為妖妄，欲殺之，遣使呼根，舉郡皆諫，以為不可。祈殊不肯止。諸吏先使人以此意報根，使者至，根曰：“太守欲吾來何也？吾當往耳，不往者，恐汝諸人必得罪，謂卿等不來呼我也。”根即詣郡。時賓客盈坐，祈令根前，使庭下五十余人將繩索鞭杖立於根後，祈厲聲問曰：“君有道耶？”根曰：“有道。”祈曰：“有道？能召鬼使我見乎？若不見，即當戮汝。”根曰：“甚易耳。”遂借祈前筆硯書作符，扣堦鋒，錚然作銅聲，因長嘯，嘯音非常清亮，聞於城外，聞者莫不肅然。眾賓客悉恐。須臾，廳前南壁忽開數丈，見四赤衣吏，傳呼避道，赤衣兵數十人，操持刀劍，將一科車直從壞壁中入到廳前。根勅下車上鬼，赤衣兵發車上烏被，上有一老公一老姥，反縛囚系，大繩的頭。熟視之，乃祈亡父母也，祈驚愕，愴然流涕，父母亦泣，責罵祈：“我生時，汝仕宦未達，不得汝祿養；我死後，汝何為犯忤神仙尊官，使我被收束囚辱如此？汝亦何面目立於人間？”祈下堦叩頭，向根乞放赦先人。根乃勅赤衣兵將囚出去，廳前南壁復開，車過，尋失車所在，根亦隱去。祈恍惚若狂，其妻暴卒，良久乃蘇，雲：“見君家先被捉者。大怒雲：‘何以犯觸大仙，使我被罪，當來疑汝。’”後月余，祈及妻兒並卒。

少室廟掾王珍，數得見根顏色懽悅之情，伏地叩頭，請問根從初得道之由，根說：“昔入山猜想，無處不到，後入華陰山，見一人乘白鹿，從千余人，玉女左右，四人執彩旄之節，年皆十五六。余再拜頓首，求乞一言，神人乃住，告余曰：‘汝聞昔有韓眾否乎？’答曰：‘嘗聞有之。’神人曰：‘即我是也。’余自陳少好長生不死之道，而不遇明師，頗習方書，按而為之，多不驗，豈根命相不應度世也？今日幸逢大神，是根宿夜夢想，從心所願，願見哀憐，賜其要訣。神未肯告余，余乃流涕自摶重請，神人曰：‘坐，吾將告汝，汝有仙骨，故得見我，汝今髓不滿，血不暖，氣少腦減，筋急肉沮，故服藥行氣不得其方。必欲長生，且先治病十二年，乃可服仙之上藥耳。夫仙道有升天躡雲者，有遊行五嶽者，有食谷不死者，有屍解而仙者，要在於服藥，服藥有上下，故仙有數品也。藥之上者，唯有九轉還丹及太乙金液，服之，皆立便登天，不積日月矣；其次雲母雄黃之屬，能使人乘雲駕龍，亦可使役鬼神，變化長生者；草木之藥，唯能治病補虛，駐年返白，斷谷益氣，不能使人不死也，高可數百年，下才全其所稟而已，不足久賴矣。’余乃頓首曰：‘今日受教，乃天也。’神人曰：‘必欲長生，先去三屍，三屍去，則意誌定，嗜欲除也。’乃以神方五篇見授，雲：伏屍常以月望晦朔上天，白人罪過，司命奪人筭紀，使少壽。人身中神欲人生，而三屍欲人死，死則神散，返於無形之中，而三屍成鬼，而人享奠祭祀之，則得歆饗，以此利在人速死也。夢與惡人鬥爭，此乃神與屍相戰也。根乃從次合作服之，遂以得仙。”珍又言：“數見授符於地，有所告召，即見如取之者，然不見人；又唯聞有所推問，有人對答，而不見形也；或聞有鞭杖聲，而或地上見血。莫測其端也。”教珍守一行氣存神先生三綱六紀謝過上古之法，不知珍能得仙名耳？根後入雞頭山中仙去矣。
</p>
</div>

</div> <!-- Chapter -->

</body>
</text>
</TEI>
