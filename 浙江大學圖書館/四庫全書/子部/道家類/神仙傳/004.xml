<?xml version="1.0" encoding="UTF-8" ?>
<TEI xmlns="http://www.tei-c.org/ns/1.0">
<teiHeader>
<fileDesc>
	<titleStmt>
		<title xml:lang="zh">神仙傳</title>
		<title xml:lang="en">Traditions of Divine Transcendents</title>
		<author>
			<name>
			<choice>
			<sic>葛洪</sic>
			</choice>
			</name>
		</author>
	</titleStmt>

	<publicationStmt>
		<p>This document is published under a CC Attribution-Share Alike License</p>
	</publicationStmt>

	<sourceDesc>
		<p>XXX</p>
	</sourceDesc>
</fileDesc>
</teiHeader>

<text>
<body>

<div type="chapter" n="4">

<div>
<p>
墨子

墨子者，名翟，宋人也。仕宋為大夫，外治經典，內修道術，著書十篇，號為墨子，世所學之者，與儒家分塗。務尚儉約，頗毀孔子，尤善戰守之功。公輸班為楚將，作雲梯之械，將以攻宋，墨子聞之，，徒行詣楚，足乃壞，裂裳以裹之，七日七夜到楚，見公輸班，說之曰：“子為雲梯，將以攻宋，宋何罪之有耶？楚余於地而不足於民，殺所不足而爭所有余，不可謂智；宋無罪而攻之，不可謂仁；知而不爭，不可謂忠；爭而不得，不可謂強。”公輸班曰：“吾不可以言於王矣！”墨子曰：“子令見我於王。”公輸班曰：“諾。”墨子見王曰：“今有人舍其文軒，鄰有弊舉，而欲竊之，舍其錦繡，鄰有短褐，而欲竊之，舍其梁肉，鄰有糟糠，而欲竊之，此謂何若人也？”楚王曰：“若然者，必有狂疾。”翟曰：“楚有雲夢，麋鹿滿之，江漢魚鱉，為天下富。宋無雉兔井鮒，此猶梁肉之與糟糠也；楚有柟梓松橡，宋無數尺之木，此猶錦繡之與短褐也。臣聞大王吏議攻宋，與此同也。”王曰：“善哉。然公輸班已為雲梯，謂必取宋。”於是見公輸班攻宋。墨子解帶為城，以襆為械，公輸班乃設攻城之機，九變。而墨子九拒之。公輸班之攻城械盡，而墨子之守有余。公輸班屈曰：“吾知所以攻子矣，吾不言。”墨子曰：“吾知子所以攻我，吾不言矣。”楚王問其故，墨子曰：“公輸班之意，不過欲殺臣，謂宋莫能守耳！然臣弟子禽滑釐等三百人，早已操臣守禦之器，在宋城之上，而待楚寇至矣！雖殺臣不能絕也。”楚乃止，不復攻宋焉。

墨子年八十有二，乃嘆曰：“世事已可矣，榮位非可長保，將委流俗以從赤松遊矣。”乃謝遣門人，入山精思至道。想像神仙。於是，夜常聞左右山間有誦書聲者。墨子臥後。又有人來，以衣覆之，墨子乃飼之。忽有一人，乃起問之曰：“君豈山嶽之靈氣乎？將度世之神仙乎？願且少留。誨以道教。”神人曰：“子有至德好道。故來相候，子欲何求？”墨子曰：“願得長生，與天地同畢耳。”於是神人授以素書朱英丸方，道靈教戒五行變化，凡二十五卷，告墨子曰：“子既有仙分，緣又聰明，得此便成，不必須師也。”墨子拜受。合作，遂得其效，乃撰集其要，以為五行記五卷，乃得地仙，隱居以避戰國。至漢武帝時，遂遣使者楊遼，束帛加璧，以聘墨子，墨子不出。視其顏色，常如五六十歲人，周遊五嶽，不止一處也。

劉政

劉政者，沛國人也。高才博物，學無不覽，深維居世榮貴須臾不如學道，可得長生，乃絕進取之路，求養性之術，勤尋異聞，不遠千裏。茍有勝己，雖奴客，必師事之。後治墨子五行記，兼服朱英丸，年百八十余歲也，如童子。好為變化隱形，又能以一人作百人，百人作千人，千人作萬人，又能隱三軍之眾，使人化成一叢林木，亦能使成鳥獸。試取他人器物，以置其眾處，人不覺之；又能種五果之木，便華實可食，生致行廚，供數百人；又能吹氣為風，飛沙揚石，以手指屋宇山林壺器，便欲傾壞，更指之，則還如故；又能化作美女之形，及作木人；能一日之中，行數千裏；噓水興雲，奮手起霧，聚壤成山，刺地成淵；能忽老忽少，乍大乍小，入水不濕，步行水上，召江海中魚鱉蛟龍龜鼉，即皆登岸。又口吐五色之氣，方廣十裏，氣上連天。又能騰躍上下，去地數百丈。後不知所在。

孫博

孫博者，河東人也。有清才，能屬文，著書百許篇，誦經數十萬言。晚乃學道，治墨子之術，能使草木金石皆為火，光照耀數十裏。亦能使身中成炎，口中吐火，指大樹生草即焦枯，若更指之，則復如故。亦能三軍之眾，各成一叢火；又有藏人亡奴在軍中者，自捕之不得，因就請，博語奴主曰：“吾為卿燒其營舍，奴必走出，卿但諦伺捉取之。”於是，博以一赤丸擲於軍中，須臾火起漲天，奴果走出而得之，博乃更以一青丸擲之火中，火勢即滅，屋舍百物，向已焦燃者，皆悉如故不損。博每作火，有所燒，他人雖以水灌之，終不可滅，須博自止之，乃止耳。行火水中，不但己身不沾，乃能兼使從者數百人皆不沾。又能將人於水上，敷席而坐，飲食作樂，使眾人舞於其上，不沒不濡，終日盡歡。其疾病者，就博自治，亦無所雲，為博直指之，言愈即愈。又山間石壁及地上盤石，博便入其中，初尚見背及兩耳出石間，良久都沒。又能吞刀劍數十枚，乃從壁中出入，如有孔穴也。又能引鏡為刀，屈刀為鏡，可積時不改，須博指之，刀復如故。後入林慮山中，合神丹而仙矣。

班孟

班孟者，不知何許人。或雲女子也。能飛行終日，又能坐空虛之中，與人言語；又能入地中，初時沒足，至腰及胃，漸漸但余冠幘，良久盡沒不見。又以指刻地，即成泉井，而可汲引。又吸人屋上瓦，瓦即飛入人家，人家有桑果數十株，皆聚之成積如山，如此十余日，吹之各還其本處如常。又能含墨舒紙，著前嚼墨，一噴之，皆成文字滿紙，各有意義。後服酒餌丹，年四百余歲，更少容。後入大治山中仙去也。

玉子

玉子者，姓張震，南郡人也。少學眾經，周幽王徵之不起，乃嘆曰：“人居世間，日失一日，去生轉遠，去死轉近，而貪富貴，不知養性。命盡氣絕即死。位為王侯，金玉如山，何益於是為灰土乎？獨有神仙度世可以無窮耳。”乃師長桑子，受其眾術，乃造一家之法，著道書百余篇，其術以務魁為主，而精於五行之意，演其微妙以養性治病，消災散禍。能起飄風發木折屋，作雲雷雨霧，以草芥瓦石為六畜龍虎，立便能行，分形為數百千人。能涉行江漢，含水噴之，立成珠玉，遂不復變也。或時閉氣不息，舉之不起，推之不動，屈之不曲，如此數十日，乃復起如故。每與諸弟子行，各丸泥為馬與之，皆令閉目，須臾，皆乘大馬，乘之一日千裏。又能吐五色氣，起數丈，見飛鳥過，指之墮地。又臨淵授符，召魚鱉，魚鱉皆走上岸。又能使諸弟子舉眼即見千裏外物，亦不能久也。其務魁時，以器盛水，著兩魁之間，吹而噓之，水上立有赤光，繞之曄曄而起，又以此水治百病，在內者飲之，在外者浴之，皆使立愈。後入崆峒山合丹，丹成，白日升天也。

天門子

天門子者，姓王，名綱。尤明補養之要，故其經曰：“陽生立於寅，純木之精；陰生立於申，純金之精。夫以木投金，無往不傷，故陰能溲陽也。陰人著脂粉者，法金之白也。是以真人道士莫不留心駐意，精其微妙，審其盛衰，我行青龍，彼行白虎，彼前朱雀，我後玄武，不死之道也。又陰人之情也，有急於陽，然能外自戕抑，不肯請陽者，明金不為木屈也。陽性氣剛躁，誌節（足束）略，至於遊晏，則聲氣和桑，言辭卑下，明木之畏金也。”天門子既行此道，年二百八十歲，色如童子，乃服珠醴得仙，入玄州去也。

九靈子

九靈子者，姓皇名化。得還年卻老，胎息內視之要、五行之道。其經曰：“此術可以辟五兵，卻虎狼，安全己身，營護家門，保子宜孫，內外和睦，人見則喜，不見則思，即宜從軍，又利遠客，他人謀己，消滅不成，千殃萬禍，伏而不起，杜奸邪之路，塞妖怪之門，呪咀之者，其災不成，厭蠱之者，其禍不行。天下之賢，皆來宗己，傾神靈之心，得百姓之意，田蠶大行，六畜繁孳，奴婢安家，疾病得愈，縣官逆解，忿爭得勝，百事皆利，世有專世。行此道者，大得其妙。”在人家五百余年，顏容益少。後服錬丹而乃登仙去矣。

北極子

北極子者，姓陰名恒。其經曰：“治身之道，愛神為寶，養性之術，死入生出，常能行之，與天相畢。因生求生真生矣，以鐵治鐵之謂真，以人治人謂神。”後服神丹而仙焉。

絕洞子

絕洞子者，姓李名修。其經曰：“弱能制強，陰能弊陽。常若臨深履危，禦奔乘駕，長生之道也。”年四百余歲，顏色不衰。著書四十篇。名曰《道源》，服丹升天也。

太陽子

太陽子者，姓離名明。本玉子同年之親友也，玉子學道已成，太陽子乃事玉子，盡弟子之禮，不敢懈怠，然玉子特親愛之。有門人三十余人，莫與其比也。而好酒恒醉，頗以此見責，然善為五行之道，雖鬢發班白，而肌膚豐盛，面目光華，三百余歲猶自不改。玉子謂之曰：“汝當理身養性，而為眾賢法司，而低迷大醉，功業不修，大藥不合，雖得千歲，尤未足以免死，況數百歲者乎？此凡庸所不為，況於達者乎？”對曰：“晚學性剛，俗態未除，故以酒自驅。”其驕慢如此。著七寶樹之術，深得道要，服丹得仙，時時在世間，五百歲中面汝少童，多酒，其鬢須皓白也。

太陽女

太陽女者，姓朱名翼。敷演五行之道，加思增益，致為微妙行用，其道甚驗甚速。年二百八十歲，色如桃花，口如含丹，肌膚充澤，眉鬢如畫，有如十七八者也。奉事絕洞子。丹成以賜之，亦得仙升天也。

太陰女

太陰女者，姓盧名全。為人聰達，知慧過人，好玉子之道，頗得其法，未能精妙。時無明師，乃當道沽酒，密欲求賢，積年累久，未得勝己者。會太陽子過之，飲酒，見女禮節恭修，言詞閑雅，太陽子喟然嘆曰：“彼行白虎螣蛇，我行青龍玄武，天下悠悠，知者為誰。”女聞之大喜，使妹問客：“土數為幾？”對曰：“不知也，但南三北五，東七西七，中一耳。”妹還報曰：“客大賢者，至德道人也，我始問一，已知五矣！”遂請入道室，改進妙饌，盛設嘉珍而享之以自陳，訖，太陽子曰：“共事天帝之朝，俱飲神光之水，身登玉子之魁，體有五行之寶，唯賢是親，豈有所怪。”遂授補道之要，授以蒸丹之方。合服得仙，仙時年已二百歲，而有少童之色也。

太玄女

太玄女者，姓顓名和。少喪夫主，有術人相其母子曰：“皆不壽也。”乃行道學，治玉子之術，遂能入水不濡，盛寒之時，單衣行水上，而顏色不變，身體溫暖。可至積日，能徙官府宮殿城市及世人屋舍於他處，視之無異，指之則失其所在。又門戶櫝櫃有關籥者，指之即開。指山山崩，指樹樹死，更指之，皆復如故。將弟子行所到山間，日暮，以杖扣山石，石皆有門戶開，入其中，有屋室床幾帷帳廚廩酒食如常，雖行萬裏，所在常耳。能令小物忽大如屋，大物忽小於毫芒。野火漲天，噓之即滅。又能生災火之中，衣裳不燃。須臾之間，化為老翁小兒車馬，無所不為。行三十六術，甚有神效，起死無數，不知其何所服食，顏色益少，鬢發如鴉，忽白日升天而去。

南極子

南極子者，姓柳名融。能合粉成雞子，吐之數十枚，煮之而啖，出雞子中黃，皆余有少許粉如指端者，取粉塗杯，呪之即成龜，煮之可食，腹藏皆具，而粉杯成龜殼者，取肉，則殼還成粉杯矣。又取水呪之，即成美酒，飲之醉人。又能舉手即成大樹，人或折其細枝，以剌屋間，連日猶在，以漸萎黃，與真木無異也。服雲霜丹，而得仙去矣。

黃盧子

黃盧子者，姓葛名起，甚能理病，若千裏，只寄姓名，與治之，皆得痊愈，不必見病人身也。善氣禁之道，禁虎狼百蟲皆不得動，飛馬不得去，水為逆流一裏。年二百八十歲，力舉千鈞，行及奔馬。頭上常有五色氣，高丈余。天大早時，能至淵中召龍出，催促便升天，即使降雨，數數如此。一旦，乘龍而去，與諸親故辭別，遂不復還矣。
</p>
</div>

</div> <!-- Chapter -->

</body>
</text>
</TEI>
