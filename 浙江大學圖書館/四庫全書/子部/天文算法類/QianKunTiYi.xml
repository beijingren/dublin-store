<?xml version="1.0" encoding="UTF-8" ?>
<TEI xmlns="http://www.tei-c.org/ns/1.0">
<teiHeader>
<fileDesc>
        <titleStmt>
                <title xml:lang="zh">天地渾儀說</title>
                <title xml:lang="en">XXX</title>
                <author>
                        <name>
                        <choice>
                        <sic>利瑪竇</sic>
                        </choice>
                        </name>
                </author>
        </titleStmt>

        <publicationStmt>
                <p>This document is published under a CC Attribution-Share Alike License</p>
        </publicationStmt>

        <sourceDesc>
                <p>XXX</p>
        </sourceDesc>
</fileDesc>
</teiHeader>

<text>
<body>

<div type="chapter" n="148">

<p>
欽定四庫全書
　乾坤體義卷上
　　　　　　　　　　　　明　利瑪竇　撰
　　天地渾儀說
地與海本是圓形而合為一球居天球之中誠如鷄子
黄在青内有謂地為方者語其徳靜而不移之性非語
其形體也天既包地則彼此相應故天有南北二極地
亦有之天分三百六十度地亦同之天中有赤道自赤
道而南二十三度半為南道赤道而北二十三度半為
北道據中國在北道之北日行赤道則晝夜平行南道
則晝短行北道則晝長故天球有晝夜平圏列於中晝
短晝長二圏列於南北以著日行之界地球亦有三圏
對於下焉但天包地外為甚大其度廣地處天中為甚
小其度狹此其差異者耳查得直行北方者每路二百
五十里覺北極出高一度南極入低一度直行南方者
每路二百五十里覺北極入低一度南極出高一度則

不特審地形果圓而並徴地之每一度廣二百五十里
則地之東西南北各一週有九萬里實數也是南北與
東西數相等而不容異也夫地厚二萬八千六百三十
六里零三十六丈上下四旁皆生齒所居渾淪一球原
無上下蓋在天之内何瞻非天總六合内凡足所佇即
為下凡首所向即為上其専以身之所居分上下者未
然也且予自太西浮海入中國至晝夜平線已見南北
二極皆在平地畧無髙低道轉而南過大浪峯已見南
極出地三十六度則大浪峯與中國上下相為對待矣
而吾彼時只仰天在上未視之在下也故謂地形圓而
週圍皆生齒者信然矣以天勢分山海自北而南為五
帶一在晝長晝短二圏之間其地甚熱則謂熱帶近日
輪故也二在北極圏之内三在南極圏之内此二處地
俱甚冷則謂寒帶逺日輪故也四在北極晝長二圏之
間五在南極晝短二圏之間此二地皆謂之正帶不甚
冷熱日輪不逺不近故也又以地勢分輿地為五大州

曰歐邏巴曰利未亞曰亞細亞曰南北亞墨利加曰墨
瓦蠟泥加其各州之界當以五色别之令其便覽各國
繁夥難悉大約各州共有百餘國原宜作圓球惟其入
圖不便不得不易圓為平反圏為線耳欲知其形必須
相合連東西二海為一方可也其經緯線本宜每度畫
之今且惟每十度為一方以免雜亂依是可分置各國
于其所東西緯線數天下之長自晝夜平線為中而起
上數至北極下數至南極南北經線數天下之寛自福
島起為十度至三百六十度復相接焉試如察得南京
離中線以上三十二度離福島以東一百二十八度則
安之於其所也凡地在中線以上至北極則實為北方
凡在中線以下則實為南方焉釋氏謂中國在南贍部
洲並計須彌山出入地數其繆可知也又用緯線以著
各極出地幾何蓋地離晝夜平線度數與極出地度數
相等但在南方則著南極出地之數在北方則著北極
出地之數也故視京師隔中線以北四十度則知京師

北極髙四十度也視大浪峯隔中線以南三十六度則
知大浪峯南極髙三十六度也凡同緯之地其極出地
數同則四季寒暑同態焉若兩處離中線度數相同但
一離於南一離於北其四季並晝夜刻數均同惟時相
反焉蓋此之夏為彼之冬焉耳且長晝夜愈離中線愈
長也余以式之推計於圖濵每五度其晝夜長何如則
西東上下隔中線數一則皆可通用也用經線以定兩
處相離幾何辰也蓋日輪一日作一週則每辰行三十
度而兩處相違三十度並謂差一辰故視女直離福島
一百四十度而緬國離一百一十度則明女直於緬國
差一辰而凡女直為夘時緬方為寅時也其餘倣是焉
設差六辰則兩處晝夜相反焉如又離中線度數同而
差南北則兩地人對足氐反行故南京離中線以北三
十二度離福島一百二十八度而南亞墨利加之瑪八
作離中線以南三十二度離福島三百零有八度則南
京於瑪八作人相對反足氐行矣從此可曉同經線處

並同辰而同時見日月蝕矣此其大畧也其詳則備于
圖並其後書云
　　地球比九重天之星逺且大幾何
余嘗留心於量天地法且従太西庠天文諸士討論已
久茲述其各數以便覽焉夫地球既每度二百五十里
則知三百六十度為地一週九萬里又可以計地面至
其中心隔一萬四千三百一十八里零十八丈地心至
第一重謂月天四十八萬二千五百二十二餘里至第
二重謂辰星即水星天九十一萬八千七百五十餘里
至第三重謂太白即金星天二百四十萬零六百八十
一餘里至第四重謂日輪天一千六百零五萬五千六
百九十餘里至第五重謂熒惑即火星天二千七百四
十一萬二千一百餘里至第六重謂歳星即木星天一
萬二千六百七十六萬九千五百八十四餘里至第七
重謂填星即土星天二萬五百七十七萬零五百六十
四餘里至第八重謂列宿天三萬二千二百七十六萬

九千八百四十五餘里至第九重謂宗動天六萬四千
七百三十三萬八千六百九十餘里此九層相包如葱
頭皮焉皆硬堅而日月星辰定在其體内如木節在板
而只因本天而動第天體明而無色則能通透光如琉
璃水晶之類無所碍也若二十八宿星其上等每各大
於地球一百零六倍又六分之一其二等之各星大於
地球八十九倍又八分之一其三等之各星大於地球
七十一倍又三分之一其四等之各星大於地球五十
三倍又十二分之十一其五等之各星大於地球三十
五倍又八分之一其六等之各星大於地球十七倍又
十分之一夫此六等皆在第八重天也土星大於地球
九十倍又八分之一木星大於地球九十四倍又一半
分火星大於地球半倍日輪大於地球一百六十五倍
又八分之三地球大於金星三十六倍又二十七分之
一大於水星二萬一千九百五十一倍大於月輪三十
八倍又三分之一則日大於月下闕

　
　
　
　
　
　
　
　
　　渾象圖說
渾象圖以見日月運行寒暑大意精銅為之外一環名
子午環取凖南北三向兩頭各用一樞在南者借作南
極在北者借作北極匀分三百六十度隨地而移如北
極出地一度則南極入地一度也中横環名曰赤道日
行至此則晝夜平矣稍南北二十三度半各一環為日
行離赤道南北最逺之極此三環當用一闗捩貫於南
北二極之中俾其運轉者最中一小球乃地海全形也

自赤道下北方諸國觀之日行北道則晝長夜短至夏
至而極極則返而南日行南道則夜長晝短至冬至而
極極則返而北其赤道以南諸國則反是焉



　　四元行論
或問於余曰中國類重五行而貴國重四行何也余荅
之曰竊謂中國論五行古與今不同矣所謂行者乃萬
象之所出則行為元行乃至純也宜無相雜無相有矣
故謂水火土為行則可如以金木為元行則不知何義
矣試觀萬物之成多不以金木焉如人蟲鳥獸諸類是
也則金木不得為萬物之達行也又誰不知金木者實
有水火土之雜乎雜則不得為元行矣設雜者可為行
則草石等皆可置之於行之列不獨五行也何獨取金
木耶吾觀古唐虞開物大禹陳謨特以與穀列之為六
府只云其切於民生者未嘗謂水火金木土為元行質
萬物之本也後儒言水而木木而火火而土土而金夫
乃曰木由水生火由木生土由火生金由土生水由金
生耳此說誠難順之夫木兼有火土何獨由水生而火
土未生時木安得自成乎如生木時土未生先原樹於
何地植乎夫物相生宜今無異於昔也然今水無土無

太陽之火莫能生木木乃先有種入土後以水淋以太
陽和下生根上萌芽而長成樹則古並如是何無據考
而殊之乎又木如生火則木性至熱水以吾常視凝凍
則氷本至冷以至冷生至熱是理不通矣水既生木而
木生火水乃祖火乃孫何祖如此不像何其祖之如此
不仁恒欲滅孫也耶初未有土木金則獨水用何器藏
之乎金由土生則於木何異金生土内木生土上本皆
自土發矣且易註天一生水地二生火天三生木地四
生金天五生土則五者之生若有先後一定之數矣今
曰金生水則金四當先於水一矣曰木生火則木三當
先於火二矣曰土生金則土五當先於金四矣火二雖
居土五之前然隔三四何以生土木三雖居水一之後
然隔火二何以承生於水一乎是其序均非義矣或問
貴邦必有元行之真論敢問其指余曰元行之論事甚
煩而理甚廣不可以片論悉之且約為子言之吾西庠
儒謂自不相生不相有而結萬像質乃為行也天下凡

有形者俱從四行成其質曰火氣水土是也其數不可
闕增也夫行之本情並為四也曰熱乾冷濕是也四元
行每二元情配合為性而成焉若冷與熱乾與濕直相
背而不可同居以為二行矣惟熱乾相合為火火性甚
熱次乾也濕熱相合為氣氣性甚濕次熱也冷濕相合
為水水性甚冷次濕也乾冷相合為土土性甚乾次冷
也此四行之性也於下圖可便覽

當初造物者欲創作萬物於寰宇先混沌造四行然後
因其情勢布之於本處矣火情至輕則躋於九重天之
下而止土情至重則下凝而安天地之當中水情比土
而輕則浮土之上而息氣情不輕不重則乗水土而
火焉所謂土為四行之濁渣火為四行之淨精也火在
其本處近天則隨而環動每日偕作一週此係元火故
極淨甚炎而無光焉無光者何無薪炭等體以傅其光
故爾若遇一外物衝照則著而發矣比而窯既久燒而
方除薪炭雖内弗現火光而熱氣甚盛可速㸃爇物矣
天下萬象之初皆以四行結行之每偶相背則常胥敵
而終一勝勝則四行皆解散而歸本焉是以物之形自
函壊已之縁豈我以門虚術强能免之乎哉若天星
形異性於下者而亦有所属四行焉其七政之太陽熒
惑属火太隂太白属水辰星鎮星属土維歳星属氣也
二十八宿各有其性而難辨矣若十二房者白羊獅子
人馬禀火性金牛磨羯室女禀土性雙兄天秤寳瓶禀

氣性巨蟹天蝎雙魚禀水性雙兄室女厯家錯為隂陽雙女今正之若四
季者春乃濕暑則属氣焉秋乃旱寒則属土焉夏乃暑
旱則属火焉冬乃寒濕則属水焉其歳二十四節亦以
四季分類矣若四方之氣却不可以天下四時為一槩
定焉此乃隨地勢及嵗季移也變異也若中國之中大
抵北風有土情南風有火情西風有水情東風有氣情
若人内四液者血属氣黄痰属火白痰属水黒痰属土
也四液者下民皆所備有之以養生而人人得一二盛
以名其性也斯可因外行動明騐之黙暗寥寂少言者
必盛於黑液矣性速反復易怒者必盛於黄液矣愉容
寛恕和氣者必盛於紅液矣愁色多憂過慮者必盛於
白液矣此生而所禀性吾不能㧞脱惟能遏掩之耳人
發病疾蓋四液不調耳已故醫家以四者分課則先訪
審所傷者後以相背藥治之也釋氏小西域人也若已
聞太西儒所論四行而欲之於中國謂地水火風乃
四大也然吾太西庠儒惟名之四大體焉葢天下海内

海底通為土一體也天下江河連四海並為水一體自
水地至火處其中所謂空者共為氣一體夫氣以上其
餘空届月天皆為火一體也夫以形言之宇内大者無
大乎四行體也但日輪宿星及各天重愈大又天也星
也四行也以事人類為職則人尤大矣其謂風者固不
可以當氣也動而始有風耳靜則無焉如是詎世界無
風便少一大乎人及鳥獸非吹呵啑際便缺一大乎釋
氏何不知風者雖盛於氣而雜有水火為不純之類則
不宜例乎四純體矣其謂地又非所論也地乃對天抱
山水萬森之總名孰為純體而列之於四元行哉不若
以中國之理譯之為火氣水土乃四元行四純體也按
其各情定其所居指其所属截然不混矣或曰自地至
天其中常人謂空然吾知其為氣者所實焉試觀鳥之
動翅而飛如舟之搖撑而行則氣當水矣且水聊有色
而氣竟無之氣體態尤幽是故不克以目見焉觀之於
人同與飛走之物並處宇内其呼吸非息使然乃出入

其氣耳又以聲亦的然可徴之夫聲者惟二有形物相
撞為所發耳倘有以長薄棍擊空必聞響豈非棍形撞
氣形之效乎勉齋黄氏曰天下無些空缺處愚人見天
在上地在下則說中間有缺處也不知天地間逼實無
空吾身之外皆是氣如既脫衣即覺寒氣襲體又如寓
一間屋兩頭垂簾右手掲簾左亦掣動此皆覘氣實處
矣則中國儒者亦識有氣在左右獨不為之行且今所
謂氣者於孟子對志之氣不同故先生傳元行之數及
情性果為可從吾意貴邦所談四元行是乃五行六府
之體焉我古唐虞謂五行六府是乃四體之用焉世儒
欲混之而不分體用真不可矣但先生定氣之性為熱
吾未明其理也吾見湯水雖無寒風吹自能去熱致冷
則本性謂冷宜矣視彼土和水成泥雖無烈日薰炙自
克去濕致乾則其本性為乾效矣火性之本為熱孰疑
之焉然氣者竊意其性非熱而反為涼故雖夏日炎亢便
或搖扇必出涼風脱衣遂覺寒氣侵身斯氣本性似非

熱矣又氣之廣大無物不有無所不在故火有火氣水
有水氣土有土氣是以氣似不可以别設行焉余曰吾
前定氣性甚濕次熱則其性獨非熱者執益熱之物不
覺已熱而反覺涼如焉如吾以已熱手揣摩他人愈熱
之手必覺已手為涼非我手誠涼也乃他手之熱有甚
故也故或搖扇而挹清風或脱衣而侵寒冷此因吾身
甚熱遂覺夏氣似涼焉非氣之不自熱矣又曰氣之本
性自熱因近著水土之冷而變已本情偶成涼耳比温
泉下生硫黄則所發水滚熱者水之本性乎天亦於是
處備涼氣以資民之呼吸而調冷心内火矣故每息更
氣以出熱而致涼焉故魚類恒潛水中而水本性甚冷
自外能透涼内心多無呼吸資也夫氣處所又有上中
下三域上之因邇火則常太熱下之因邇水土而水土
恒為太陽所射以光輝有所發煖則氣並煖中之上下
遐離熱者則常太寒冷以生霜雪之類也其三般氣又
廣窄弗等若南北二極之下因違逺太陽者隂氣盛則

上下熱煖處窄而中寒冷處廣若赤道之下因近太陽
者隂氣微則反然二熱煖處廣而寒冷處窄其三處及
餘行之處所便可於後圖覽之

視此則知氣行有本處而有界何曰無所不在乎然人
常以物切情為氣焉故以熱乾為火氣以濕冷為水氣
以乾冷為土氣吾今謂氣者惟言一行本濕熱不輕重
居水土之上天火之下也不言各物情氣物之情氣於
物不殊也或問曰先生謂火聚在天九重下此乃新說
吾中國前未聞焉願聞貴邦據何理而言之蓋彼處懸
逺乎壤則人足不得而踵人目不得而覩也况火具於
彼若閒然無所益於世界者余曰夫火在上其體視氣
更幽渺而無些光故人難得覩之以目也惟有不可違
之理為徴焉其一曰氣水土三行各獲其本處以歸聚
曰空曰海曰地是也何獨火者散居而無所會處哉既
有本處而非水土間必在氣上矣輕者浮重之上常理
焉其二曰凡物在本處外自就其處故水在空中自落
下而流至於海始止也石在水上自沉溺而至底方休
也氣在水下自漚而上浮也吾觀火恒性輕而自發土
水氣上則騐其本處非下而在氣上矣又若設有在空

中寓而見水土恒性欲下則可證水土本處在氣下也
其三曰夜間數見空中火似星隕横直飛流其誠非星
乃烟氣從地沖騰而至火處著㸃耳蓋天星自古迄今
原有定數而成數宿象不能減虧焉如夜夜果落幾星
何以計其數乎何像之成乎天星不幾于盡亡乎况天
上事不克壊豈落之有乎逹此理者先須識其由也日
輪廣大乎山海地總球一百六十餘倍日輪大乎地後有一篇明論證
之請視之以免誕笑我也而晝夜圍照之必常發烟氣躋上如火煑
鍋焉其氣或乃厚而冷濕少熱則重而無力以出山頂
外且内變水以合沙土乾石所致水而生江河源泉也
或薄而清則上不高夏時化為露冬時化為霜或乃濕
熱則登髙至半空值寒氣即凝而為雲雲隨時為雪
者也若茲氣餘滓無汁便為霧矣常有乾熱氣自旱地
發如肥烟則或横飛而為風或直升也升際如或值雲
雲本冷濕則圍迫之而欲滅之彼被逼則奮力生光火
發聲響而爆烈出上下此乃霹靂雷電之縁耳有曰自

地而升吾不知所據也如彼氣無逢阻者則踰氣域臻
火疆便㸃著若微者速走而消落似星若厚者久懸於
是而為孛星焉人在下而逺望之如其在天而為真星
不亦謬乎夫火齊居彼者大有利乎宇内一以盈滿天
下四大體而相調和焉使缺火之大體其水土之冷可
悉泯氣之微熱而止罷生生矣蓋氣本弱維借火之力
方能敵彼二行以存本體而保萬森者也一以銷化從
下沛然恒上穢烟也否則朽壊氣以生煴病於世也一
以㸃彗星屬而設百象于智者占卜將來㓙嵗災禍而
免之也一以煖天所降生氣而使之和民體者也既有
此等大益於世之物誠不可謂徒在彼也或問曰如云
大火近天天豈不燒壊乎余荅曰天也自不能壊也於
天之下諸物大異矣然天下有金剛石不受火之累豈
惟石耶西土産有火木以為屯寨有火草以織火布竟
不懼火而天者猶懼之乎噫理本無窮言各有當自伏
羲畫易以後文王圖位已錯綜互異矣兹行也遡其原

則四之以立體别其流則五之以達用何害其心之一
理之同耶中庸謂及其至也雖聖人有所不知焉上國
名儒何嘗自是其見也如信不及姑存而不論可矣
　
　
　
　
　
　
　
　
　
　
　
　
　乾坤體義卷上
子部,天文算法類,推步之屬,乾坤體義,卷下

欽定四庫全書
　乾坤體義卷下
　　　　　　　　　　　　明　利瑪竇　撰
　　容較圖義
萬形有全體目視惟一面即面可以推全體也面從界
顯界從線結總曰邊線邉線之最少者為三邉形多者
四邉五邉乃至千萬億邉不可數盡也三邉形等度者
其容積固大於三邉形不等度者四邉以上亦然而四
邊形容積恒大於三邉形多邉形容積恒大於少邉形
恒以周線相等者騐之邉之多者莫如渾圜之體渾圜
者多邉等邉試以周天度剖之則三百六十邉等也又
剖度為分則二萬一千六百邉等也乃至秒忽毫釐不
可勝算萬形愈多邉則愈大故造物者天也造天者圜
也圜故無不容無不容故為天試論其槩

　
　
　
　
　
　
　
　
凡兩形外周等則多邉形容積恒大於少邉形容積
　假如有甲乙丙三角形其邉最少就底線乙丙兩平
　分於丁作甲丁線其甲乙甲丙兩腰等丁乙丁丙又
　等甲丁丙角甲丁乙角皆等則甲丁線為乙丙之垂
　線幾何原本一卷八次作甲戊丙丁直角形而甲戊與丁丙
　平行戊丙與甲丁平行視前形增一角者一卷四又三十六
　既甲丁丙甲丁乙兩形等而甲丙戊與甲丁乙亦等
　一卷三十四則甲丁丙戊方形與甲乙丙三角形自相等

　矣以周論之其甲戊戊丙丙丁甲丁四邉皆與乙丁
　相等甲丙邉為其線稍長試引丙戊至己引丁甲
　至庚皆與甲丙甲乙線等而作庚丁己丙形與甲乙
　丙三角形同周則贏一甲庚己戊形故知四邉形與
　三邉形等周者四邉形容積必大於三邉形

凡同周四直角形其等邉者所容大於不等邉者
　假有直角形等邉者每邉六共二十四其中積三十
　六另有直角形不等邉者兩邉數十兩邉數二其周
　亦二十四與前形等周而其邉不等故中積只二十
　又設直角形其兩邉各九其兩邉各三亦與前形同
　周而中積二十七又設一形兩邉各八兩邉各四亦
　與前同周而中積三十二或設以兩邉為七以兩邉
　為五亦與前同周而中積三十五是知邉度漸相等
　則容積固漸多也

　
　
　
　
　
　
　
　
　試作直角長方形令中積三十六同前形之積然周
　得三十與前周二十四者迥異今以此周作四邉等
　形則中積必大於前形



凡同周四角形其等邉等角者所容大於不等邉等角
者
　設甲乙丙丁不等角形從丙丁各作垂線又設引甲
　乙至己作戊丙己丁四角相等形一卷三十五與不等角
　形同底原相等一卷十九又三十四甲乙亦同戊己而乙丁及
　甲丙線則贏於己丁戊丙線是甲乙丙丁之周大於
　戊丙己丁之周試引丁己至辛與乙丁等引丙戊至
　庚與甲丙等而作庚丙辛丁形則多一庚戊辛己形
　因顯四等角形大於不等角形
　　以上四則見方形大於長形而多邉形更大於少
　　邉形則圜形更大於多邉形此其大畧若詳論之
　　則另立五界説及諸形十八論於左
第一界等周形
　謂兩形之周大小等
第二界有法形
　謂不拘三邉四邉及多邉但邉邉相等角角相等即

　為有法其攲邪不就規矩者為無法形
第三界求各形心
　但從心作圜或形内切圜或形外切圜皆相等者即
　係圜與形同心
第四界求形面
　謂周線内所容人目所見乃形之一面
第五界求形體
　如立方立圜三乗四乗諸形乃形之全體

　　第一題
凡諸三角形從底線中分作垂線與頂齊髙以中分線
及髙線作矩内直角方形必與三角形所容等
　解曰有甲乙丙三角形平分乙丙于丁于庚作垂線
　至甲至辛作甲丁己丙及辛庚己丙直角題言直角
　與三角形等
先論曰甲乙丙三角形平分乙丙于丁作甲丁線次從
　甲作戊己線與乙丙平行又作己丙戊乙二線成直
　角形此直角倍大於甲丁丙己形亦倍大于甲乙丙
　角形一卷四一故甲乙丙三角形與甲丁丙己形等一卷二十
　六
　次論曰作甲丁垂線而第二圖丁非甲乙之平分第
　三圖甲在方形之外皆從甲作戊己線引長之與乙
　丙平行成戊己丙乙方形及甲己丙丁方形而各以
　丙乙平分于庚作庚辛垂線視甲丁為平行亦相等
　一卷三十四其戊己丙乙倍大于辛庚丙己即倍大于三

　角形何者以辛庚丙己長方形分三角形底線半故
　一卷三十六

　　第二題
凡有法六角等形自中心到其一邉之半徑線作直角
形線其半徑線及以形之半周線舒作直線為矩内直
角長方形亦與有法形所容等
　解曰有甲乙丙丁戊己法形其心庚自庚至甲乙作
　直角線為庚辛另作壬癸線與庚辛等作癸子與甲
　乙丙丁線等即半周線也題言壬癸子丑直角形與
　甲乙丙丁戊己形之所容等
　論曰自庚到各角皆作直線皆分作三角形皆相等
　一卷八其甲乙庚三角形與甲辛辛庚二線所作矩内
　直角形等以甲辛分甲乙之半故見本篇一題若以甲乙丙丁半形之
　周線為癸子線以與壬癸線共作矩内直角形即與
　有法全形等蓋此半邉三箇三角形照甲乙庚形作
　分中垂線其矩線内直角形俱倍本三角形故

　
　
　
　
　
　
　
　
　　第三題
凡有法直線形與直角三邉形並設直角形傍二線一
長一短其短線與有法形半徑線等其長線與有法形
周線等則有法形與三邉形正等
　解曰甲乙丙有法形其心丁從丁望甲乙作垂線又
　有丁戊己直角形其邉丁戊與法形丁戊等其戊己
　線又與甲乙丙之周線等題言丁戊己三角之體與
　甲乙丙全形等

　論曰試作丁戊己庚直角形兩平分于壬辛作直線
　與丁戊平行則丁戊辛壬直角形與甲乙丙形相等
　本篇二題何者戊辛線得甲乙丙之半周而又在丁戊矩
　内即與有法形全體等故也其丁戊己三角形與丁
　戊壬辛直角形等則丁戊己三角形與甲乙丙全
　形亦等

　
　
　
　
　
　
　
　
　　第四題
凡圜取半徑線及半周線作矩内直角形其體等
　解曰有甲乙丙圜其半徑為丁乙又有丁乙戊己直
　角形兩丁乙等半圜線與戊乙等題言甲乙丙所容與
　丁乙戊己直角形所容等
　論曰試以乙戊引長到庚令庚戊與乙戊等則乙庚
　與圜周全等次從丁望庚作直線既丁乙庚三角形
　之地與全圜地相等在圜書一題而丁乙戊己又與丁乙

　庚三角形等本篇四又一卷四十註則丁乙戊己自與全圜體
　等

　
　
　
　
　
　
　
　
　　第五題
凡直角三邉形任將一銳角于對邉作一直線分之其
對邉線之全與近直角之分之比例大於全銳角與所
分内鋭角之比例
　解曰有甲乙丙直角三邉形丙為直角從甲鋭角望
　所對丙乙邉任作甲丁線題言丙乙線與丙丁線之
　比例大於乙甲丙角與丁甲丙角之比例
　論曰甲丁線大於甲丙而小於甲乙一卷十九若以甲為

　心以丁為界作半規必分甲己線于乙之内而透甲
　戊線于丙之外其甲乙丁三角形與甲己丁三角形
　之比例大於甲丁丙三角形與甲丁戊之比例何者
　一為甲乙丁大形與甲己丁小形比一為甲丁丙小
　形與甲丁戊大形比也則更之乙甲丁形與丁甲丙
　形之比例大於己甲丁形與丁甲戊形之比例五卷二十
　七合之則乙甲丙形與丁甲丙形即是乙丁線與丁
　丙線之比例形之比例與底線之比例相等在六卷一固大於甲己戊形
　與甲丁戊形之比例其甲己戊圜分與甲丁戊圜分
　之比例原若己甲戊角與丁甲戊角之比例六卷三十三系
　則乙丙線與丁丙線之比例大於乙甲丙角與丁甲
　丙角之比例也



　
　
　
　
　
　
　
　
　　第六題
凡直線有法形數端但周相等者多邉形必大於少邉
形
　解曰設直線有法形二為甲乙丙為丁戊己其圜周
　等而甲乙丙形之邉多于丁戊己不拘四邉六邉雖十邉與十一二邉
　皆同此論題言甲乙丙之體大於丁戊己之體
　論曰試於兩形外各作一圜而從心望一邉作庚壬
　作辛癸兩垂線平分乙丙於壬分戊己于癸三卷三其

　甲乙丙形多邉者與丁戊己形少邉者外周既等而
　以乙丙求周六而遍以戊己求周四而徧則乙丙邉
　固小於戊己邉而乙壬半線亦小于戊癸半線矣兹
　截癸子與壬乙等而作辛子線又作辛戊辛己及庚
　丙庚乙諸線次第論之其己丁戊圜内各切線等即
　匀分各邉俱等而全形邉所倍於戊己一邉數與全
　圜切分所倍於戊己切分地亦等則甲乙丙内形全
　邉所倍於乙丙一邉與其全圜切分所倍于乙丙切
　分不俱等乎其戊己圜切分與戊丁己全圜之切分
　若戊辛己角之與全形四直角六卷三十三題之系則以平理
　推之移戊己邉於甲乙丙全邉亦若戊辛己角之於
　四直角也而甲乙丙内形周與乙丙一邉猶甲乙丙
　諸切圜與乙丙界之一切圜亦猶四直角之與庚乙
　丙角也六卷三十三之二系則又以平理推戊己與乙丙即戊
　癸與乙壬而乙壬即是癸子又以平理推而戊辛己
　角與乙庚丙角亦若戊辛癸之與乙庚壬也五卷六五夫

　戊癸與癸子之比例原大於戊辛癸角與子辛癸角
　之比例本篇五則戊辛癸與乙庚壬之比例大于癸辛
　戊與癸辛子之比例五卷十三而癸辛子角大于壬庚乙
　角五卷十其辛癸子與庚壬乙皆係直角而辛子癸角
　明小于庚乙壬角一卷三十二令移壬乙庚角于癸子上
　而作癸子丑角則其線必透癸辛到丑其庚壬乙三
　角形之壬與乙兩角等于丑癸子三角形之癸子兩
　角而乙壬邉亦等于子癸邉則丑癸線亦等于庚壬
　線而庚壬實贏于辛癸一卷二十六今以庚壬
　線及甲乙丙半周線作矩内直角形必大於辛癸線
　及丁戊己半周線所作矩内直角形也本篇二然則多
　邉直線形之所容豈不大于等周少邉直線形之所
　容乎



　　第七題
有三角形其邉不等於一邉之上另作兩邉等三角形
與先形等周
　解曰有甲乙丙三角形其甲乙大于丙乙兩邉不等
　欲于甲丙上另作三角形與甲乙丙周等兩邉又等
　其法作丁戊線與甲乙乙丙合線等兩平分于己甲
　乙乙丙兩邉併既大於甲丙邉一卷十則丁己己戊兩
　邉併亦大於甲丙而丁己己戊甲丙可作三角形矣
　一卷三十二以作甲庚丙得所求蓋庚甲庚丙自相等而
　甲丙同邉則二形之周等而甲庚丙與甲乙丙為兩
　邉等之三角形此庚㸃必在甲乙線外若在甲乙邉上遇辛則辛丙線小于辛乙乙丙合
　線即不得同周



　　第八題
有三角形二等周等底其一兩邉等其一兩邉不等其
等邉所容必多於不等邉所容
　解曰有甲乙丙形其甲乙邉大於乙丙令於甲丙上
　更作甲丁丙三角形與甲乙丙等周本篇七而丁甲丁
　丙兩腰等亦與甲乙乙丙合線等題言甲丁丙角形
　大於甲乙丙
　論曰試引甲丁至戊令丁戊與丁甲等亦與丁丙等
　又作丁乙乙戊線夫甲乙乙戊合線既大於甲戊即
　大於甲丁丁丙合線亦大於甲乙乙丙合線此兩率
　者令減一甲乙則乙戊大於乙丙而丁戊乙三角形
　之丁戊丁乙兩邉與丁丙乙三角形之丁丙丁乙兩
　邉等其乙戊底大於乙丙底則戊丁乙角大于丙丁
　乙角而戊丁乙角踰戊丁丙角之半一卷三十二令别作
　戊丁己角與丁甲丙角等則丁己線在丁乙之上而
　與甲丙平行一卷二十八又令引長丁己與甲乙相遇而

　作己丙線聨之其甲丁丙甲己丙既在兩平行之内又
　同底是三角形相等也六卷一因顯甲己丙大于甲乙
　丙而甲丁丙兩邊等三角形必大於等周之甲乙
　丙矣問戊丁乙角何以踰戊丁丙角之半曰丁甲丙與丁丙甲兩角等而戊丁丙為其外角凡外角必兼兩内角故也

　
　
　
　
　
　
　
　
　　第九題
相似直角三邉形併對直角之兩線為一直線以作
直角方形又以兩相當之直線四并二直線各作直角
方形其容等
　解曰有甲乙丙及丁戊己三角形二相似其乙戊兩
　角為直角而甲與丁丙與己角各相等甲丙與丁己
　相當甲乙與丁戊相當題言併甲丙丁己為一直線
　於上作直角方形與併甲乙丁戊作直線及併乙丙

　戊己作直線各於其上作直形方形兩併等
　論曰引長丁戊至庚令戊庚與甲乙同度次從庚作
　線與戊己平行又引丁己長之令相遇于辛從己作
　己壬線與戊庚平行一卷二十九則己壬辛之角形與丁戊
　己相似而丁戊己與甲乙丙相似矣一卷三十二何者己
　壬辛角與庚角等庚角與丁戊己角等己角又與乙
　角等而辛角與丁己戊角及丙角俱等壬己辛角與
　甲角亦等一卷三十四又己壬邉與戊庚相等則亦與
　甲乙相等而壬辛與乙丙己辛與甲丙俱相等一卷二十
　六故丁辛線兼丁己甲丙之度丁庚線兼丁戊甲乙
　之度而庚辛亦兼戊己乙丙之度庚壬即戊己也一卷
　三十四然則丁辛上直角方形與丁庚及庚辛上兩直
　角方形併自相等矣



　
　
　
　
　
　
　
　
　　第十題
有三角形二其底不等而腰等求於兩底上另作相似
三角形二而等周其兩腰各自相等
　解曰甲乙丙丁不等兩底上有甲戊乙及丙己丁三
　角形二其戊甲戊乙腰與己丙己丁腰俱相等若甲
　乙大於丙丁者則戊角大於己角一卷二十五而兩三角
　形不相似求于兩底上各作三角形相似而兩腰各
　相等其周亦等

　法曰作庚辛線與甲戊戊乙丙己己丁四線等而分
　之於壬令庚壬與壬辛之比例若甲乙與丙丁六卷十
　甲乙既大于丙丁則庚壬亦大於壬辛而平分庚壬
　於癸平分壬辛于子庚壬與壬辛既若甲乙與丙丁
　則合之而庚辛之視壬辛若甲乙丙丁併之視丙丁
　矣五卷夫庚辛併既大于甲乙丙丁併兩邉必大于一邉在一卷二十
　則壬辛大於丙丁而庚壬大于甲乙也五卷十四甲乙庚
　癸癸壬三線每二線必大于一線而丙丁壬子子辛
　亦然令於甲乙上用庚癸癸壬線作甲丑乙三角形
　為兩腰等而其周在甲戊乙形之外以戊甲戊乙得庚辛之半而庚
　壬之度過之故於丙丁上用壬子子辛線作丙寅丁三角形
　亦兩腰等而其周在丙己丁之内己丙己丁亦得庚壬之半而壬辛之
　度不及故俱一卷二十二
　論曰并甲戊戊乙丙己己丁四線之度既與併甲丑
　丑乙丙己己丁四線之度相等則甲丑乙丙寅丁兩
　形自與甲戊乙丙己丁兩形同周而其兩腰亦自相

　同至於兩形相似何也甲乙與丙丁若庚壬與辛壬
　而減半之庚壬與壬子五卷十五又若丑甲與寅丙丑乙
　與寅丁也則更之而甲乙與甲丑若丙丁與丙寅而
　甲丑與丑乙若丙寅與寅丁是兩形為同邉之比
　例自相似六卷五



　
　
　
　
　
　
　
　
　　第十一題
有大小兩底令作相似平腰三角形相併其所容必大
于不相似之兩三角形相併其底同其周同又四腰俱
同而不相似形併必小於相似形併
　解曰甲丙丙戊兩底上設有甲乙丙及丙丁戊兩三
　角形而甲乙乙丙丙丁丁戊四線俱等令于兩底上
　依前題别作甲己丙及丙庚戊兩形相似而與前兩
　三角形相併者等周題言甲己丙丙庚戊併大於甲

　乙丙丙丁戊併
　論曰將甲丙丙戊作一直線而甲丙底大於丙戊底
　乃從巳過乙作己壬線兩分甲丙于壬又從丁過庚
　作丁辛線兩分丙戊于辛其甲己乙三角形之甲己
　己乙兩邉與乙己丙三角形之己丙己乙兩邉等而
　甲乙乙丙兩底又等則甲己乙角與丙己乙角亦等
　一卷八又甲己壬三角形之甲己己壬兩邉與丙己壬
　三角形之丙己己壬兩邉等則甲己壬角與丙己壬
　角等而甲壬壬丙之兩底亦等一卷四壬之左右皆直
　角因顯丙辛辛戊亦等而辛之左右角亦直角矣次
　引丁辛至癸令辛癸與丁辛同度而從癸過丙作癸
　丑直線則丁丙辛三角形之丁辛辛丙兩邉與辛癸
　丙三角形之辛癸辛丙兩邉等而辛之上下角亦等
　為直角丁丙丙癸兩底等而丁丙辛角與癸丙辛角
　俱等一卷四丁丙辛角既大于庚丙辛角而庚丙辛角
　相似與己丙壬角即相等一卷五而丁丙辛即癸丙辛

　總大於己丙壬其癸丙辛角等於對角之丑丙壬一卷
　十五是丑丙壬亦大於己丙壬而引癸丑線當在于丙
　己之外也若夫癸丙丙乙二線涵癸丙乙角向壬試
　作癸乙線以分壬丙于子而併乙丙丙癸二線必大
　於癸乙線一卷二十則己丙丙庚併亦大于乙癸線何也
　此四形者兩兩相併為等周則甲乙乙丙丙丁丁戊四
　線併與甲己己丙丙庚庚戊四線併原相等而減半
　之乙丙丙丁即乙丙丙癸與己丙丙庚亦相等故也
　併己丙丙庚二線為一直線就線上作直角方形必
　大於乙癸線上之直角方形夫己丙丙庚併之直角
　方形與己壬庚辛併之直角方形及壬丙丙辛上之
　直角方形併相等九題而癸乙上之直角方形與乙壬
　併辛丁即辛癸上之直角方形及壬子子辛上直角方
　形併又自相等九題辛從子上分兩對角其角等而壬與  俱為直角相似之形令移置
　辛癸與乙壬之下移置壬辛為癸垂線則乙壬辛癸為股壬辛為勾乙癸為矣此己壬庚
　辛線併之直角方形及壬丙丙辛上之直角方形併

　明大於乙壬丁辛併之直角方形及壬子子辛上之
　直角方形併也此兩率者每減一壬辛上直角方形
　則己壬庚辛共線上之直角方形大於乙壬丁辛共
　線上直角方形矣而己壬庚辛兩線併大于乙壬丁
　辛兩線併矣此兩率者令一減乙壬一減庚辛則己
　乙豈不大于丁庚乎壬丙原大于丙辛以甲丙原大于丙戊故
　則己乙與壬丙矩内直角形大於丁庚與辛丙矩内
　直角形而乙己丙三角形為己乙壬丙矩内直角形
　之半何者令從壬丙作垂線與乙己平行而以乙己
　為底就作直角形此謂己乙壬丙矩内直角形其中
　積倍于己乙丙三角形反之則己乙丙角形為己乙
　壬丙矩形之半其丁庚丙三角形亦然乃丁庚及辛
　丙矩内直角形之半也則己乙丙三角形大于丁庚
　丙三角形而甲己丙乙甲形為丙乙己三角之倍者
　亦大於丙庚戊丁形為丁庚丙三角之倍者矣此兩
　率者又每加甲乙丙與丙庚戊之三角形則甲己丙

　及丙庚戊之兩三角形併豈不大於甲乙丙及丙丁
　戊之兩三角形併哉

　
　
　
　
　
　
　
　
　　第十二題
同周形其邉數相等而等角等邉者大於不等角等邉
者
　先解曰有甲乙丙丁戊己多邉形與他形同周同角
　者較必邉邉相等乃為最大之形
　論曰若謂不然先設甲乙乙丙不等邉如第一圖又
　作甲丙線于上作等邉三角為甲庚丙形與甲乙丙
　等周本篇七則甲庚丙丁戊己形亦與甲乙丙丁戊己

　形等周而甲庚丙三角形必大于甲乙丙三角形本篇
　八令每加丙丁戊己角形則甲庚丙丁戊己形亦大
　於甲乙丙丁戊己形故知不等邉者不為最大其他
　如丙丁邉之類或不等者亦如此推
　次解曰又設甲乙丙丁戊己等邉形與他形同周同
　邉者較必角角相等乃為最大之形
　論曰依上論各邉俱等則甲乙丙丙丁戊為等邉三
　角形邉角俱等而甲乙乙丙與丙丁丁戊相等若謂不然
　而乙角可大於丁角則甲丙線必大於丙戊線一卷四二十
　試於甲丙丙戊兩底上别作三角形為甲庚丙為丙
　辛戊如第十題相似形令與甲乙丙丙丁戊併者等
　周則甲庚丙併丙辛戊者大于甲乙丙併丙丁戊本篇
　十一而每加丙戊己角形則甲庚丙辛戊己必大于甲
　乙丙丁戊己也何得以等周等邉而不等角者為最
　大乎



　　第十三題
凡同周形惟圜形者大於衆直線形有法者
　解曰有甲乙丙圜形又有丁戊己多邉有法形其周
　等題言甲乙丙大於丁戊己
　論曰庚為甲乙丙之心辛為丁戊己之心甲乙丙外
　另作壬乙丙癸多邉形與丁戊己相似四卷十六註而從
　壬癸切圜于甲者作半徑線于庚則庚甲為壬癸垂
　線而分壬癸之半三卷十八又從辛作子丑垂線則辛丁
　亦分子丑之半三卷三此設于兩多邉形外作切形圜而以壬癸子丑為切圜線向心作
　垂線則垂線必分切線之中故説在四卷十二兩形相似其壬全角與子全
　角等則半之而甲壬庚角與丁子辛角亦等壬甲庚
　直角與子丁辛直角亦等一卷三十二然乙壬癸丙之周
　大於圜周而圜周與丁戊己形相同則是乙壬癸丙
　周原大於丁戊己周矣夫兩形相似而壬癸邉大于
　子丑邉則半之而壬甲亦大於子丁又壬甲與甲庚
　若子丁與丁辛之比例六卷四而壬甲大于子丁則甲

　庚亦大於丁辛五卷十四是故取甲庚線與半圜周線以
　作矩内直角形其與圜地等也大於取丁辛線與丁
　戊己半周線以作矩内直角形其與形地等也本篇四
　系曰推此見圜形大於各等周直線形第五題証有法形同周者
　多邉為大又十二題証等周及邉數之等者有法為大又本題証等周之有法形惟圜為大則圜為凡形
　等周者之最大

　　第十四題
銳觚全形所容與鋭頂至邉垂線及三分底之一矩内
直角立形等
　解曰有觚形不拘幾面如甲乙丙丁戊底其頂巳又
　有寅庚直角立方形者其底庚辛壬癸得甲乙丙丁
　戊底三之一其髙庚子與觚等髙題言此寅庚形與
　觚形所容等
　論曰從立形底諸角與相對一角如子角者皆作線
　以成庚辛壬癸子觚形此形與寅庚形同底同髙又
　同己甲鋭觚之髙既己甲形兼庚辛壬癸子觚之三
　十二卷六注言兩觚形同髙者其所容之比例如其底底等亦等底倍亦倍寅庚全形亦
　兼庚辛壬癸子觚之三以同底同髙故在十二卷七系則寅庚全方
　與己甲觚等

　
　
　
　
　
　
　
　
　　第十五題
平面不拘幾邉其全體可容渾圜切形者設直角立形
其底得本形三之一其髙得圜半徑即相等可容渾圜切形者必
圜形與諸面相切若長廣不切諸面者不在此論
　解曰有甲乙丙丁形内含戊己庚辛圜其心壬而外
　線甲乙切圜于戊十一卷三題試從戊壬割圜之半作戊
　己庚辛圜圜形書一卷一題從壬心望各切圜之㸃作壬戊
　為甲乙垂線三卷十八壬己為乙丙垂線壬庚為丙丁垂

　線壬辛為甲丁垂線别一直角立方形午子其底子
　丑寅癸得甲乙丙丁體三之一而其髙辰子與圜半
　徑等題言此直角立方形與甲乙丙丁全體等
　論曰從壬心與甲乙丙丁各角作直線即分其體為
　數觚形其面即為觚底而皆以壬心為觚銳頂此各
　觚皆以其三分底之一及至銳髙之數為直角立方
　形皆與觚所容等本篇十四又併為一形即與甲乙丙丁
　體等亦與午子等以午子底正得甲乙全形三之一
　而其髙分圜半徑也



　　第十六題
圜半徑及圜面三之一作直角立方形以較圜之所容
等
　解曰有甲乙丙渾圜其心為丁又有直角立形之戊
　在甲丁徑及甲乙丁渾圜三之一矩内題言戊形所
　容與甲乙丙渾圜等
　論曰若言不等謂戊大于渾圜形其較有巳者合以
　丁為心外作庚辛壬渾圜大于甲乙丙而勿令大於
　戊第令或等或小以騐之而于庚辛壬内試作有法
　形勿切甲乙丙圜十二卷十七自丁心至形邉各作垂線
　則垂線必長于甲丁又自丁心至形各角作直線以
　分此形為幾觚其庚辛壬法形諸直線為觚底而垂
　線至丁心為觚鋭頂試取各觚底三之一及丁垂線
　之髙以作直角立形與觚等本篇十四則併為大直角立
　形亦與庚辛壬内之法形等本篇十五如云以甲乙為髙
　而以各觚底三之一為直角立形併為大形則必小

　於前形因顯庚辛壬三之一大于甲乙丙三之一而
　戊形甲丁徑及甲乙丙圜三之一内小於庚辛壬體
　而謂庚辛壬不大于戊形則向庚辛壬之内形尚大
　於戊形也
　又論曰戊形小於甲乙丙渾圜體者其較為己試從
　丁心再作癸子丑圜小于甲乙丙而勿令小于戊或
　大或等者以驗之於甲乙丙圜内作有法形不令切
　癸子丑十二卷十七而従丁至甲乙丙各面為垂線此垂
　線大於丁癸之半徑又從丁向法形諸角作直線以
　分此形為數觚以形之各面為觚底庚辛為觚鋭頂
　而取觚底三之一及底至丁之垂線以作直角立形
　與觚等若使以甲丁為髙而以各觚三之一為底以
　作直角立形則其形必髙于前形既甲乙丙圜之面
　大于其内形之面則圜面三之一大于内形面三之
　一而直角立方形在甲丁髙及甲乙丁面三之一固
　即戊體矣愈大於甲乙丁之内形矣而云癸子丑圜

　或等或大於戊豈癸子丑圜大于甲乙丙圜而分大
　於全歟則戊體不小於甲乙丙矣從後論不可為小
　從前論不可為大故曰等也

　　第十七題
圜形與平面他形之容圜者其周同其容積圜為大
　解曰有甲圜其心甲其半徑甲乙又丙形與甲等周
　其周内可作諸切邉圜形而從心至邉為丙丁題言
　甲圜大于丙形
　論曰甲圜外試作與丙相似形十二卷而從甲心至
　各邉切處作半徑垂線皆等本篇十五有解其一為甲乙甲
　圜外形大於甲圜其周面亦大於丙面而甲乙垂線
　亦大於丁丙垂線以甲半徑為髙乃以三分圜體之
　一作直角立方形即與甲圜形等本篇十六以丙丁線為髙
　而以三分丙形之一作直角立方形亦與丙形等而
　甲之立方固大於丙之立方本篇十五則甲圜與丙形雖
　同周而甲圜所容為大矣



　　第十八題
凡渾圜形與圜外圜角形等周者渾圜形必大於圜角
形
　解曰有甲乙丙丁圜外作戊己庚辛等法形率以四
　數相偶若八面十二面十六面二十面及二十四二
　十八之類等邉等角近于圜形者又作戊壬過心線
　為樞以轉甲乙丙圜及戊己庚辛法形使平面旋為
　立圜之體則其形為圜外圜角之形而角與邉周遭
　皆等圜書一卷二十二及二十七又有渾圜形寅與圜角形等周
　題言寅圜大於圜角形
　論曰圜角外形既大於内之甲乙丙圜形則寅圜亦
　大於甲乙丙圜寅圜之半徑亦大於甲乙丙圜之半
　徑也夫渾圜中剖是為過心最大之圜此過心大圜
　之面恒得渾體四分之一圜書一卷三十一題令倍寅徑以作
　夘辰徑其圜面四倍大于寅之圜面此専以圜面相較也夘辰徑既
　倍寅徑則夘辰圜固四倍于寅圜以圜與圜為徑與徑再加之比例故也在六卷附一増題則夘

　辰圜與寅渾圜等此夘辰圜為欲見角故畫作扁圜實正圜也次作未申圜
　與夘辰等作未酉申圜角形而取寅半徑為酉戌之
　髙又於夘辰上亦作夘巳辰圜角形而取甲乙丙圜
　半徑為巳午之髙兩圜體等而未酉申圜角形髙於
　夘巳辰圜角形則亦大於夘巳辰圜角形圜角形同底之比例
　若其髙之比例在十二卷十四題夫割寅渾圜之中半以為底即過心大
　圜也而以其半徑之髙為圜角形恒得寅渾圜四分之
　一此旋轉所成尖頂半圜形非只論其一面也在圜書一卷三十二十則是一寅圜恒
　兼四圜角之形而未申圜原四倍大於寅圜則未酉
　申圜角形固與寅之渾圜形等矣圜角形同髙之比例若其底之比例
　故也在十二卷十一題其夘巳辰圜角形底原等戊己庚形之
　面戊己庚之面與寅圜之面等故而巳午之髙亦等於甲圜半徑即
　戊己庚辛角形自與夘巳辰圜角形等圜書一卷二十九題論凡
　圜外有圜角形如甲乙丙外有戊己庚形者以圜體過心大圜為底而以圜半徑為髙旋作圜角形即與
　圜外諸圜各等夘巳辰圜角形既小於未酉申圜角形而戊
　己庚辛壬癸子丑形寧大于同周之寅乎

　
　
　
　
　
　
　
　
　
　
　
　
　
　
　
　乾坤體義卷下
子部,天文算法類,推步之屬,乾坤體義,卷中

欽定四庫全書
　乾坤體義卷中
　　　　　　　　　　　　明　利瑪竇　撰
　　日球大於地球地球大於月球
夫測量法借方矩植表視物以句股推其逺近高低固
實無疑也惟高逺甚目力殺混矩表度纎淆則法不效
故三四百里之外縱假高臺崇山庸法皆無利矣古者
不知是法之病即用器以量天曰違地八萬里測日球
廣闊曰一千里豈不悮乎或問曰天文氏有量天尺有
平儀有渾天儀以測七政星辰豈皆虚具乎曰量天尺
以察日至之景平儀渾天儀以審日月諸星高之分及
其方位固無謬也借使之以量天逺近髙低星之大小
尺分里數此乃大悮耳夫天以辰星測之有九重以恒
旋推之有十一重以速遲進退見伏言之共有三十八
端在天地儀書夫欲量天先量地地為量天之堦也欲量地
球先測其徑以徑推其周圍便知其大矣下卷四題圏書首卷三十

二題欲量日月辰星球之大日月辰星視之如輪而實為球是故以後通謂曰球先
推天各重逺近厚薄在多羅謀氏大造書而度各球徑也

假如甲乙丙丁為地球戊為其心甲戊為地球半徑己
為月戊庚真地平甲辛地面地平也從甲地面欲測己
戊線乃月離地心之里數幾何矣先以法測此時刻月
出真地平線幾度則知己戊庚角幾大夫甲戊庚為直
角故除己戊庚則甲戊己角之大審矣推甲戊己角大幾何多羅謀氏
别有方次自甲以平儀等噐視月則得己甲戊角大幾何
此己甲戊三角形之己戊甲己甲戊兩角既明則其第
三角甲己戊亦明矣一卷三十一題辛地半徑己測為一萬四
千三百一十八里零十八丈地儀書載二三法以測地球徑則若别作
三角形於己甲戊相似而體勢等六卷十八題既兩三角形相
當角比例等六卷四題何為比例及比例之類在幾何原本五卷界説第十用勾股三
數法可測自戊地心至己月體有四十八萬二千五百
二十二餘里夫日月星體違地心幾何既審則以法推
其徑之長也兩球之比例有其徑三加之比例十二卷十八題
則既知地球大何如因而日月諸星比地之幾何大亦
審矣多羅謀氏又有恪法因日月之蝕測二球之大也

人所最疑上卷之論惟其曰日球大於地球一百六十
倍地球大於月球三十九倍盖曰吾視日月大不踰大
甕之底而俱等何以知其異而相大幾倍乎今余不設
量幾倍之法惟明徴日球大於地球地球大於月球借
視照法六題易曉者以破其疑故先解六題而後可指
三球之大小相比何如云

　　第一題
物形愈離吾目愈覺小
　解曰吾視物如作一三角形焉形以物徑線為底邉
　以底邉兩端至目兩線而結一角為二腰邉則夫内
　角益大吾覺物益大益小吾覺物益小也等則吾覺
　之等矣
　論曰首圖目在甲視乙丙一球則如作甲乙丙三角
　形其乙丙即球之徑線為底邉乙甲丙甲二條視線為
　兩旁腰邉乙甲丙角為目内角也又視逺球丁戊甲
　三角形雖乙丙丁戊二球大等而吾覺近者大於逺者
　無他惟乙甲丙角大於丁甲戊角故耳又視第二圖
　目在甲而乙丙近球小丁戊逺球大吾覺兩球者等
　無他惟乙甲丙角於丁甲戊角等故耳又視第三圖
　目在甲而乙丙近球小丁戊逺球大更逺則吾覺乙
　丙小球大於丁戊大球無他迺為乙甲丙角大於丁
　甲戊角故耳



　　第二題
光者照目者視惟以直線巳
　解曰光之所能及無碍者即照之目之力所能迄無
　隔之者則視之便自目自光可以射直線至于物體
　便無有隔碍之而可以照視之
　論曰如以上圖或光或目在甲而照視乙丙體之前
　者乙丙自甲至乙丙之間無所不可作直線則無不
　可照視之而乙丙之外無乙丙體乙丁丙戊之内竟
　不可照視無他惟自甲至丁乙丙戊間不可作直線
　耳茍以曲線可以照視物非但物之前者其後者並
　能現明焉而無所碍也
　後論曰如以上圖自甲可通以曲線至己而設並可
　照視之則乙丙之後乙丁丙戊之内猶可照視而乙
　丙之體隔不能為之碍也然物之背不移光不選目
　不可著照視則以曲線竟不能照視也

　
　
　
　
　
　
　
　
　　第三題
圓尖體之底必為環使真切之數節其俱乃環而環彌
離底者彌小而皆小乎底環者
　解曰試觀上圖有甲乙丙圓尖體若犀若牛直角然
　而切之丁戊己庚辛壬三處題云其底甲乙為環丁
　戊己庚辛壬並為環又云丁戊環大於己庚己庚大
　於辛壬而各小於甲乙環也
　論曰設甲乙底非環其體也非圓也又圓體之節於

　其底平離則甲乙既環丁戊己庚辛壬並為環也又
　甲丙二線愈就丙愈相近則其環之徑愈短而環愈
　小也其底之猶甚大可知也

　　第四題
圓光體者照一般大圓體必明其半而所為影廣於體
者等而無盡
　解曰試觀後圖題云甲乙光體者照丙丁前半體竟
　受光而後影一般廣而無盡也
　論者照者以直線照在第二題甲乙體于丙丁體者等則
　甲乙徑于丙丁徑亦等而可自甲乙丙丁間射光之
　直線則其前者畢明其後者畢隂也又甲丙乙丁二
　線平行一般近則其直出丙丁之外不克相近而相
　遇幾何原本解説三十四丙丁之後既竟為則丙丁之影無
　盡而於丙丁之原體廣並等焉

　
　
　
　
　
　
　
　
　　第五題
光體大者照一小圓體必其大半明而其影有盡益近
原體益大
　解曰試觀後圖大光體甲乙照小圓體丙丁題云戊
　己以前大半有明而其影戊庚己盡於庚而益近原
　體丙丁益大矣
　論曰光體所照體者等惟能照其半在第四題則今既光
　體大於所照者必照大半也又照惟以直線為在第二題

　則自甲乙體之界可射二直線於戊己受光之界今
　令二線出戊己之外必相遇於庚何者大光體之徑
　甲乙大於小體之徑丙丁而平行則甲丙乙己二線
　不為平行線使二線上加戊己縱線向大體甲戊己
　乙己戊兩角大於兩直角其外角庚戊己庚己戊小
　於兩直角則甲戊乙己兩線愈長愈相近必有相遇
　之處幾何原本公論十一相遇於庚則影有盡夫戊庚己之内
　惟有影其外竟光則丙丁體之影漸尖而卒有盡也

　　第六題
光體小者照圓體者大惟照明其小半而其影益離原
體益大而無盡
　解曰試觀後圖甲乙光體小者照丙丁圓體大者題
　云惟其小半戊己受明而後大半其影愈離原體
　愈大而無盡焉
　論曰光體所照體者等惟能照其半在第四題今光體小
　則不及照其半也又甲乙體既小於丙丁體則甲乙
　徑小於丙丁徑而自甲乙界射線於丙丁界直出此
　二線益離甲乙益大則不克相值而其内影益逺益
　大而並無盡也用第五題論而反之夫月球離地四十八萬二
　千五百二十二餘里日球離地一千五百九十一萬
　二千三百八十二里則雖吾視覺二形一般大不可
　謂之等焉在第一題
徴日球大於地球地球大於月球皆由日月之蝕故先
　須明二蝕之所以然日蝕非他惟朔時月或至黄道

　日所恒在也則既在日之下便掩其光而吾不能見
　日謂日蝕也且日球者了無失光故其蝕非天下各
　國共有之而或一處日蝕而别處光焉或一處全蝕
　而他處惟蝕其半焉所見正斜異故也月蝕天下皆
　同蓋月球並諸辰星之體本無光皆借太陽之光也
　地球懸九重之當中如鷄子黄在青中然惟望時月
　或至黄道于太陽正相對則地球障隔其光而不得
　照之故月失光矣且月蝕乃地影矇之也月已出地
　影即復光或以為抗日非其理矣其日月蝕圖設于
　後以便覽



　
　
　
　
　
　
　
　
或問曰有夘酉時月蝕者而日月俱現地平上以為地
形中隔似不如是曰春分至秋分日出地恒在夘正前
故月朢對酉正後秋分至春分日出恒在夘正後故月
朢對酉正前夫月蝕特於朢朢時日月何得而同現地
平上乎蓋其半沉半吐之際人見雙形實非並現倘月
蝕時日月全見地平上必月或在西始入地或在東將
出地而海水影映并水土之氣發浮地上現出月影此
時月體實在地下為地所隔此理可試於空盂若盂底

内置一錢逺視之不見試令斟水滿之錢不上移而宛
可見焉盂邉既隔吾目則吾所見非錢體乃其影耳茲
豈非月在地下而景現地上之喻乎或又謂月影映水
可見日影映水亦可見地上何獨言月不言日曰日體
極大違地極逺此理喻日于義不合圖設於上以便覽
觀
　　論日球大於地球
夫日球於地球或大或等或小焉如云大則無用辨等
並小不可不辨論曰日球或小或等於地球地球之影
宜無盡在第四第六題則必能及火木土星並二十八宿而蝕
之矣然未見火木土星並二十八宿之蝕或曚之則地
球影不臻其體而有盡焉既有盡則日球不可謂或小
或等於地球者而必大也况地影克至三星二十八宿
之體必每夜宜見蝕曚星之大半而竟不見之也此理
設圖於後以細玩焉



又地球之影益逺地益小則日球大於地球者也在第四題
若非益逺地益小或益大或等焉則影至星而非見星
之蝕必見其甚曚焉又如月在龍頭其離地逺如在龍
尾其離地近也然月在龍頭其蝕時短在龍尾其蝕時
長則地影益逺益小著矣
　　論地球大於月球
然地球大於月球何騐之耶論曰地影依前論為一尖
圓體而地之半球為底之環也月球蝕時全在其尖體
之内而久行其中乃其全黒之時則月球之徑甚小於地球徑
也在第三題此以日月蝕論之若量法又可以測二形之大
而較之焉今畧舉是姑明其意云爾

　
　
　
　
　
　
　
　
　　附徐太史地圜三論
西泰子之言天地圓體也猶二五之為十也地形之圜乃歐羅巴
諸儒千年定論非竇創為是說或疑焉作正戲别三論解之正論曰古
法北極出地三十六度此自中州言耳唐人云南北相
去每三百五十一里八十步而差一度宋人云自交南
至於岳臺六千里而差十五度此定説也夫地果平者
即南北相去百億萬里其北極出地之度宜恒為三十
六不能差毫末也猶山髙千尺以周髀量之自此山之

下稍移之平地數十里外宜恒為千尺不能差毫末也
以郭若思之精辨南北測騐二萬里北極之差至五十
度而不悟地為平體移量北極之不能差毫末何也又
因而抑札馬魯丁使其術不顯何也戲論曰嵩髙之下
北極出地三十六度自此以北每三百五十一里八十
步而差一度則嵩髙之北一萬八千九百六十六里正
當北極之下矣近世渾天之說明即天為圓體無疑也
夫天為圓體地能為平體北極又能為逓差則以周髀
計之北極之下自天至地纔一萬三千八百二十九里
而已次以弧矢截圓法計之則北極之下更北行四千
四百七十六里有竒而地與天俱盡也合計之即自嵩
髙以北二萬三千四百四十里有竒而地與天俱盡也
倍之則東西廣南北袤各四萬六千八百八十五里有
竒而地與天俱盡也此三者以為可不可也别論曰揚
子雲主蓋天桓君山詘之是也然蓋天能知地平則北
極不能為差故云北極之下高於中國六萬里但知其

說者又不能為圓天為圓天則髙於中國六萬里之處
既與天相及矣故曰天之北極髙於四周亦六萬里斜
倚之令天與地不相及也若言圓天而不言圓地政不
足以服周髀
　
　
　
　
　
　
　
　
　
　
　
　乾坤體義卷中
子部,天文算法類,推步之屬,乾坤體義,提要

欽定四庫全書　　　　　子部六
　乾坤體義　　　　　　　天文算法類一推之屬
　　提要
　　　　臣等謹案乾坤體義三卷明利瑪竇撰利瑪
　　　　竇西洋人萬厯中航海至廣東是為西法入
　　　　中國之始利瑪竇兼通中西之文故凡所著
　　　　書皆華字華語不煩再譯是書上中卷皆言
　　　　天象以人居寒煖為五帶日月星天為九重
　　　　以水火土氣為四大元行以日月地影三者
　　　　定薄蝕至於恒星七曜與地各有倍數日月
　　　　出入各有映蒙多發前人所未發其多方罕
　　　　譬亦皆委曲詳明下卷皆言算術以邊線面
　　　　積平圜撱圜互相容較補古方田之所未及
　　　　為今線面體之造端雖篇帙無多而其言皆
　　　　騐諸實測其法皆具得變通所謂詞簡而義
　　　　賅者我

　　　朝
　御製數理精藴多因其說而推闡之當明季厯法乖
　　　　舛之餘鄭世子載堉邢雲路諸人皆力斥其
　　　　非而所學未足以相勝自徐光啟等改用新
　　　　法乃漸由䟽入宻至
　　　本朝而益為研究始盡精㣲則是書固亦大輅
　　　　之椎輪矣乾隆四十六年九月恭校上
　　　　　　　總纂官臣紀昀臣陸錫熊臣孫士毅
　　　　　　　　　　總　校　官臣陸　費　墀

</p>

</div> <!-- Chapter -->

</body>
</text>
</TEI>
