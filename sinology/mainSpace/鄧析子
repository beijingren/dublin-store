=Dengxizi 鄧析子=

> 天於人，無厚也。君於民，無厚也。父於子，無厚也。兄於弟，無厚也。何以言之？天不能屏勃厲之氣，全夭折之人，使為善之民必壽，此於民無厚也。凡民有穿窬為盜者，有詐偽相迷者，此皆生於不足，起於貧窮，而君必執法誅之，此於民無厚也。堯舜位為天子，而丹朱商均為布衣，此於子無厚也。周公誅管蔡，此於弟無厚也。推此言之，何厚之有？

> 天於人，無厚也。
> 君於民，無厚也。
> 父於子，無厚也。
> 兄於弟，無厚也。
> 何以言之？

> 天不能
> 屏勃厲之氣，
> 全夭折之人，
> 使為善之民必壽，
> 此於民無厚也。

> 凡民
> 有穿窬為盜者，
> 有詐偽相迷者，
> 此皆
> 生於不足，
> 起於貧窮，
> 而
> 君必執法誅之，
> 此於民無厚也。

> 堯舜位為天子，
> 而
> 丹朱商均為布衣，
> 此於子無厚也。

> 周公誅管蔡，
> 此於弟無厚也。

> 推此言之，何厚之有？


> 循名責實，君之事也。奉法宣令，臣之職也。下不得自擅，上操其柄而不理者，未之有也。君有三累，臣有四責。何謂三累：惟親所信，一累。以名取士，二累。近故親疏，三累。何謂四責：受重賞而無功，一責。居大位而不治，二責。理官而不平，三責。御軍陣而奔北，四責。君無三累，臣無四責，可以安國。

> 循名責實，
> 君之事也。

> 奉法宣令，
> 臣之職也。

> 下不得自擅，
> 上操其柄而不理者，未之有也。

> 君有三累，
> 臣有四責。

> 何謂三累：

> 惟親所信，一累。
> 以名取士，二累。
> 近故親疏，三累。

> 何謂四責：

> 受重賞而無功，一責。
> 居大位而不治，二責。
> 理官而不平，三責。
> 御軍陣而奔北，四責。

> 君無三累，
> 臣無四責，
> 可以安國。


> 勢者，君之輿；威者，君之策；臣者，君之馬；民者，君之輪。勢固則輿安，威定則策勁。臣順則馬良，民和則輪利。為國失此，必有覆車奔馬、折輪敗載之患，安得不危？

> 勢者，君之輿；
> 威者，君之策；
> 臣者，君之馬；
> 民者，君之輪。

> 勢固則輿安，
> 威定則策勁。
> 臣順則馬良，
> 民和則輪利。

> 為國失此，必有覆車奔馬、折輪敗載之患，安得不危？


> 異同之不可別，是非之不可定，白黑之不可分，清濁之不可理，久矣。誠聽能聞於無聲，視能見於無形，計能規於未兆，慮能防於未然，斯無他也。不以耳聽，則通於無聲矣。不以目視，則照於無形矣。不以心計，則達於無兆矣。不以知慮，則合於未然矣。君者，藏形匿影，群下無私。掩目塞耳，萬民恐震。

> 異同之不可別，
> 是非之不可定，
> 白黑之不可分，
> 清濁之不可理，
> 久矣。

> 誠聽能聞於無聲，
> 視能見於無形，
> 計能規於未兆，
> 慮能防於未然，
> 斯無他也。

> 不以耳聽，則通於無聲矣。
> 不以目視，則照於無形矣。
> 不以心計，則達於無兆矣。
> 不以知慮，則合於未然矣。

> 君者，
> 藏形匿影，
> 群下無私。

> 掩目塞耳，
> 萬民恐震。


> 循名責實，察法立威，是明王也。夫明於形者，分不遇於事。察於動者，用不失則利。故明君審一，萬物自定。名不可以外務，智不可以從他，求諸己之謂也。

> 循名責實，
> 察法立威，
> 是明王也。

> 夫明於形者，
> 分不遇於事。

> 察於動者，
> 用不失則利。

> 故
> 明君審一，
> 萬物自定。

> 名不可以外務，
> 智不可以從他，
> 求諸己之謂也。


> 治世，位不可越，職不可亂。百官有司，各務其刑。上循名以督實，下奉教而不達1。所美觀其所終，所惡計其所窮。喜不以賞，怒不以罰。可謂治世。

> 治世，
> 位不可越，
> 職不可亂。

> 百官有司，
> 各務其刑。

> 上循名以督實，
> 下奉教而不達。

> 所美觀其所終，
> 所惡計其所窮。

> 喜不以賞，
> 怒不以罰。

> 可謂治世。


> 夫負重者患塗遠，據貴者憂民離。負重塗遠者，身疲而無功。在上離民者，雖勞而不治。故智者量塗而後負，明君視民而出政。

> 夫
> 負重者患塗遠，
> 據貴者憂民離。

> 負重塗遠者，
> 身疲而無功。

> 在上離民者，
> 雖勞而不治。

> 故
> 智者量塗而後負，
> 明君視民而出政。


> 獵羆虎者，不於外圂。釣鯨鯢者，不於清池。何則？圂非羆虎之窟也，池非鯨鯢之泉也。楚之不泝流，陳之不束麾，長盧之不士，呂子之蒙恥。

> 獵羆虎者，
> 不於外圂。

> 釣鯨鯢者，
> 不於清池。

> 何則？

> 圂非羆虎之窟也，
> 池非鯨鯢之泉也。

> 楚之不泝流，
> 陳之不束麾，
> 長盧之不士，
> 呂子之蒙恥。


> 夫游而不見敬，不恭也。居而不見愛，不仁也。言而不見用，不信也。求而不能得，無始也。謀而不見喜，無理也。計而不見從，遺道也。因勢而發譽，則行等而名殊。人齊而得時，則力敵而功倍。其所以然者，乘勢之在外也1。

> 夫
> 游而不見敬，不恭也。
> 居而不見愛，不仁也。
> 言而不見用，不信也。
> 求而不能得，無始也。
> 謀而不見喜，無理也。
> 計而不見從，遺道也。

> 因勢而發譽，則行等而名殊。
> 人齊而得時，則力敵而功倍。

> 其所以然者，乘勢之在外也。


> 推辯說，非所聽也。虛言向，非所應也。無治1益亂，非所2舉也。故談者，別殊類使不相害，序異端使不相亂。諭志通意，非務相乖也。若飾詞以相亂，匿詞以相3移；非古之辯也。

> 推辯說，
> 非所聽也。

> 虛言向， 非所應也。
> 無治1益亂，非所舉也。

> 故
> 談者，
> 別殊類使不相害，
> 序異端使不相亂。

> 諭志通意，
> 非務相乖也。
> 若飾詞以相亂，

> 匿詞以相移
> 非古之辯也。


> 慮不先定，不可以應卒。兵不閑習，不可以當敵。廟算千里，帷幄之奇，百戰百勝，黃帝之師。

> 慮不先定，不可以應卒。
> 兵不閑習，不可以當敵。

> 廟算千里，帷幄之奇，
> 百戰百勝，黃帝之師。


> 死生自命，
> 貧富自時。

> 怨夭折者，不知命也。
> 怨貧賤者，不知時也。

> 故
> 臨難不懼，
> 知天命也。

> 貧窮無懾，
> 達時序也。


> 凶饑之歲，父死於室，子死於戶，而不相怨者，無所顧也。同舟渡海，中流遇風，救患若一，所憂同也。張羅而畋，唱和不差者，其利等也。故體痛者，口不能不呼。心悅者，顏不能不笑。責疲者，以舉千鈞，責兀者，以及走兔，驅逸足於庭，求猿捷於檻，斯逆理而求之，猶倒裳而索領也1。

> 凶饑之歲，
> 父死於室，
> 子死於戶，
> 而不相怨者，無所顧也。

> 同舟渡海，
> 中流遇風，
> 救患若一，
> 所憂同也。

> 張羅而畋，
> 唱和不差者，
> 其利等也。

> 故
> 體痛者，口不能不呼。
> 心悅者，顏不能不笑。
> 責疲者，以舉千鈞，
> 責兀者，以及走兔，
> 驅逸足於庭，
> 求猿捷於檻，
> 斯逆理而求之，
> 猶倒裳而索領也。


> 事有遠而親，近而疏，就而不用，去而反求。風此四行，明主大憂也。

> 事有
> 遠而親，
> 近而疏，
> 就而不用，
> 去而反求。

> 風此四行，
> 明主大憂也。


> 夫水濁則無掉尾之魚，政苛則無逸樂之士。故令煩則民詐，政擾則民不定。不治其本，而務其末，譬如拯溺錘之以石，救火投之以薪。

> 夫
> 水濁則無掉尾之魚，
> 政苛則無逸樂之士。

> 故
> 令煩則民詐，
> 政擾則民不定。

> 不治其本，
> 而務其末，
> 譬如
> 拯溺錘之以石，
> 救火投之以薪。


> 夫達道者，無知之道也，無能之道也。是知大道不知而中，不能而成，無有而足。守虛責實而萬事畢。忠言於不忠，義生於不義。音而不收，謂之放言；出而不督，謂之闇。故見其象，致其形；循其理，正其名；得其端，知其情。若此，何往不復？何事不成？有物者，意也；無外者，德也；有人者，行也；無人者，道也。故德非所履，處非所處，則失道。非其道不道，則諂意無賢。慮無忠，行無道，言虛如受實，萬事畢。

>夫
> 達道者，
> 無知之道也，
> 無能之道也。

> 是知大道
> 不知而中，
> 不能而成，
> 無有而足。

> 守虛責實而萬事畢。
> 忠言於不忠，
> 義生於不義。

> 音而不收，
> 謂之放言；

> 出而不督，
> 謂之闇。

> 故
> 見其象，
> 致其形；
> 循其理，
> 正其名；
> 得其端，
> 知其情。

> 若此，
> 何往不復？
> 何事不成？

> 有物者，意也；
> 無外者，德也；
> 有人者，行也；
> 無人者，道也。

> 故
> 德非所履，
> 處非所處，
> 則失道。

> 非其道不道，
> 則諂意無賢。

> 慮無忠，
> 行無道，
> 言虛如受實，萬事畢。


> 夫言榮不若辱，非誠辭也。得不若失，非實談也。不進則退，不喜則憂，不得則亡。此世人之常，真人危斯十者而為一矣。所謂大辯者，別天下之行，具天下之物，選善退惡，時措其宜，而功立德至矣。小辯則不然，別言異道，以言相射，以行相伐，使民不知其要。無他故焉，故淺知也。君子并物而錯之，兼塗而用之，五味未嘗，而辨於口。五行在身而布於人。故何方之道不從，面從之義不行，治亂之法不用。惔然寬裕，蕩然簡易，略而無失，精詳入纖微也。

> 夫言
> 榮不若辱，非誠辭也。
> 得不若失，非實談也。

> 不進則退，
> 不喜則憂，
> 不得則亡。

此世人之常，真人危斯十者而為一矣。

> 所謂大辯者，
> 別天下之行，
> 具天下之物，
> 選善退惡，
> 時措其宜，
> 而功立德至矣。

> 小辯則不然，
> 別言異道，
> 以言相射，
> 以行相伐，
> 使民不知其要。

> 無他故焉，故淺知也。

> 君子
> 并物而錯之，
> 兼塗而用之，
> 五味未嘗，而辨於口。

> 五行在身而布於人。
> 故
> 何方之道不從，
> 面從之義不行，
> 治亂之法不用。

> 惔然寬裕，
> 蕩然簡易，
> 略而無失，
> 精詳入纖微也。